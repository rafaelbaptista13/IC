Baaaliichiweeítcheesh MATTHEW huua al ii Baalaáche
Jesus Christ is íilannee hinné koók.
1-16 Jesus Christ huua is íilannee hinné koók.
Hinna Jesus Akhuuwíash Akbaatatdía balee héelass húuhchewiash koók.
Isahké Mary huua koók.
Marysh chilée Joseph huua koók.
Jacob iilápxe Matthan huua koóm chiikúss Matthan iilápxe Eleazar huua koóm chiikúss Eleazarsh iilápxe Eliud huua koók.
Eliud iilápxe Achim huua koóm chiikúss Achim iilápxe Zadok huua koóm chiikúss Zadok iilápxe Azor huua koók.
Azorsh iilápxe Eliakim huua koóm chiikúss Eliakim iilápxe Abiud huua koóm chiikúss Abiud iilápxe Zerubbabel huua koók.
Zerubbabelsh iilápxe Shealtiel huua koók.
Koottaléesh hileen Jews kootéesh awaasúualahum Babylon huuash koolúuash it dússhipissaa Shealtielsh koon bishík.
Shealtielsh iilápxe Jechoniah huua koók.
Jechoniahsh dak akúpbachee dak Babylon kuss aaláak koon dáacheehkuuash koóuk. Iilápxuua Josiah huua koók.
Josiahsh iilápxe Amos huua koóm chiikúss Amos iilápxe Manasseh huua koóm chiikúss Manassehsh iilápxe Hezekiah huua koók.
Hezekiahsh iilápxe Ahaz huua koóm chiikúss Ahaz iilápxe Jotham huua koóm chiikúss Jotham iilápxe Uzziah huua koók.
Uzziahsh iilápxe Joram huua koóm chiikúss Joram iilápxe Jehoshaphat huua koóm chiikúss Jehoshaphat iilápxe Asa huua koók.
Asash iilápxe Abijah huua koóm chiikúss Abijahsh iilápxe Rehoboam huua koóm chiikúss Rehoboam iilápxe Solomon huua koók.
Solomon aksée Bacheeítchikaashe David dak Bathsheba huua dak koóuk. Hinna Bathshebash chiláawassee Uriah huua shéem kalakoon David áxpak. David iilápxe Jesse huua koók.
Jessesh iilápxe Obed huua koók. Obed iilápxe Boaz huua koóm isahké Ruth huua koók. Boaz iilápxe Salmon huua koóm isahké Rahab huua koók.
Salmon iilápxe Nahshon huua koóm chiikúss Nahshon iilápxe Amminadab huua koóm chiikúss Amminadab iilápxe Ram huua koók.
Ram iilápxe Hezron huua koóm chiikúss Hezron iilápxe Perez huua koók. Perez dak Zerah huua dak iilápxuua Judah huua koóm isahkúua Tamar huua koók.
Judahsh dak akúpbachee dak iilápxuua Jacob huua koóm chiikúss Jacob iilápxe Isaac huua koóm chiikúss Isaac iilápxe Abraham huua koók.
Heem Jesus koóm Abraham dak David dak is íilannaau ko hawák.
Heem Abraham ichíssaaannee an dáalawe ii axpíshoope koon David bishík. Kalakoon David kúh ichíssaaannee an dáalawe ii axpíshoope deéla hinna Babylon it kuss aaleessáaush koók. Hinna Babylon kuss aalaáush ichíssaaannee an dáalawe kala chii ii axpíshoope koon Akhuuwíash Awóonmakaaush bishík.
Jesus anmishé
18-19 Jesus Christ anmishé is baaaliichiweé hinné koók. Isahké Mary huuash dak Joseph huuash dak bach áxpahchewioom kalakoon it bach axpassáau Marysh dáakapaalik. Heem Joseph iisáakshe íttak baa annawéewialassheen Marysh daásdeeak baa ilusshítchewiassaam daasalakooté chitchéesh áxpawiassaak. Hinna íwahkooteesh Baleiláaxbaaxpee koóm ko ii kootéesh alaaxták.
Joseph baa chilasshihchikaásak heelem kalakoon iháwak baashíalim bilaxpáakiaxpawishim koóm Joseph dáasaasak kuss ilíik. “Joseph David is íilannee alaxaxxíssaak Marysh áxpak aaláakuah. Baleiláaxbaaxpee ko baa hilím ii Marysh dáakapaalik.
Shóon Marysh dáakbishdak shikáakkaatiihmaachik. Dáashdialaalak “Jesus” hehkaah. Is bilaxpáake kulustakuuák iléewiak ammaa ala kxawíihiluua ak iháaxiiakuuihmaacheesh koók.” hek.
Hinna Marysh ammaa ala kootdawéesh xaxúa kalako ii iíschiisaa Akbaatatdía ammaaihchiláakuuhchem ammaa ala sheéhcheesh kuhtaa kooták. Hilíasheek.
“Bíakalishtakaatam baawalookám dáakapaalak dáakbisak shikáakkaatam dáasaasak “Emmanuel” heohmaachik.”
Heem Joseph iháweesh ittáak hinna bilaxpáakiaxpawisheesh baa ala chiwéesh díak Marysh áxpak aaláakuak.
Kalakoon hinna bach áxpuuash Joseph hinna úash chikittaakuúm kootáa Marysh dáakbassee bishík. Heelak Joseph shikáakkaateesh dáashdiak “Jesus” hek.
bacheéom akbinnawóoush anmílasiia kukaa duúosh
Awám Judea huuash koon Bethlehem kuhtée Jesus ko koon bishík. Heem koottaléesh is bacheeítchikaasuua Herod huua koók. Heelak bacheéom akbinnawóoush anmílasiia alápasshiko kukaa awaasúualahum Jerusalem huuash kuss duúok.
Baa báxxak hilíashiiok. “Anmílasiia balee koolám kalakoon ihkám báakukkoon táachiiatak ii baa xíassaam awákuum hinna hilaa ak bishé Jews kooté is bacheeítchiwaakkussahkuua koóihmaachik. Heem bahchikittaák awákaawuuok. Shóohteela?” huuk.
Bacheeítchikaashe Herod hinna bale iichiwéesh iikukkák daaséen daaták ii ítchissaak. Jerusalem bilaxpáake ak kooléesh ihkalaaxtáahak “Hinna baa kooté ala hutaaché shóotdaht bíilun bulutchíwohmaachik.” hiliatuuk.
Herod hileen bilaxpáakeesh is akchiwakíiwacheeitchikaasuua dak baleilíiaakaxpissee ak éhchekaashe dak xaxúa iláak bach aahiiák baa báxxak “Akhuuwíash Awóonmakaaush shóohteen bishík he?” hem
hilíashiiok. “Awám Judea huuash koon Bethlehem kuhtée koóihmaachik. Deéla Akbaatatdía ammaaihchiláakuuhcheesh hawátam balee iíschiisaataahilia baalaátak balee chiweék.
“Bethlehem kuss hilíasheek.
“Hinna bacheeítchiwaakkussahkam dii héeleen bishbíak.
Bas bilaxpáakam Israel huuash akúuxchilicheesh íkaakuuwiash koóihmaachik.
Heem awám Judah huuash koon ashalakuluuá baatcháacheesh díik.” heesh koók.”
Kalakoon hinna Herod hileen akbinnawóoush aák ittáchiiak chitchéesh baa báxxak “Hinna ihkám táachiiatam ii baa xíasseesh shóolichiileesh koon asíi?” hem bakálee hilíashiiok.
Herod hileen akbinnawóoush báasak “Daliíolak hinna baakáateesh chichíilikaasak shóon alóolapuulak kootáa chissáak duúak bii chiwáalah. Heelak bíh baaláak an bahchikitchéesh ii awákaawiik.” haak Bethlehem kuss déehchek.
9-10 Hileen bachéesh Herod al ilíia iikukkák kalakoon kan déelom hinna ihkám iischiisáa íkaak píisshelaaliiosh kala chii íkuum ii baaihkammáatak baatcháattuuk. Hinna ihkéesh píisshelaaliiak hinna baakáateesh ala kooléesh báakukkoon óochiak táachiiatak xíassaalaachik.
Hileen bachéesh duúlaaliiosh awaasúua diíak kootáa hinna baakáateesh dak isahké Marysh dak íkuulak kala kookaásheen hinna baakáateesh chikittaák ko ii kuss ishúushpattak axxíio awé aaliíok. Hileen bachéesh is baa íssuua aaluúla sáhchiiak kuúok úuwatshiile dak baalahkápe dak iiwaapáachisuua dak.
Hinna íwahkooteesh kalakoon hileen akbinnawóoush hawátam iháwak baashíalak “Kan dalaákaawialuulak Herod diíssaalah. Daliíolak ítchissaaihmaachik.” hem iháahtaa daákaauk.
Joseph uá dak dáakuua dak dúttak Egypt kuss kalúuk.
Hileen akbinnawóoush kan daáulak Joseph koóm iháwak baashíalak bilaxpáakiaxpawishim íkaam kuss iláak “Chilaák eek baakáate dak isahké dak chiléhkaak dúttak awám Egypt huuash kuss kaláalah. Koon káalah. Heelak shóon dii baachiweelák hilaa kan daákkaalah. Herod koóm eek baakáate chichíilak óolapdak dappeewíak.” hek.
Joseph chilaák baakáateesh dak isahké dak óotchia héelapeen aák kaláak Egypt kuss aák dúachik.
Heem kuhtée koon kaáu aa Herod shéek.
baakáatkaate an dappiíosh
Herod sáhkaatchelem hileen bacheéom akbinnawóoush koóum kúakaassuum daaskawíi ii baa íkuchkak Bethlehem kootáataahilia baachilaxché shikáake is báalaau dúupe kalakoon awássee xaxúa dappeéhchek. Kal ii éhche hileen akbinnawóoush ihkéesh al íkuuwassee kalakoon doosássee ala chiwaáu ko íkuxxaatchek.
Iwak ammaa ala kootéesh Akbaatatdía ammaaihchiláakuuhchem Jeremiah huuash iíschiisaa ammaa ala shéesh kuhtaa kooták. Hilíatchesheek.
Egypt kukaa chissáak daákaauk.
Hinna Herod shéesh píishchiisaa Joseph Egypt kooléesh iháwak baashíalak bilaxpáakiaxpawishim
kuss hilíasheek. “Chilaák eek baakáate dak isahké dak awám Israel huuash kuss aachissáah. Hinna baakáateesh ak dappeewíash kala shéek.”
Heem kalakoon chilaaláwak hinna baakáateesh dak isahké dak áxpak Israel kuss chisshíik. Kalako ii iíschiisaa Akbaatatdía ammaaihchiláakuuhcheesh an baalaácheesh kuhtaa kooták. Akbaatatdía hilíatchesheek.
“Balaakbacheé Egypt kukaa balíik.” hek.
Joseph baa iikukkúlem Herod dáakbachee Archelaus huua iilápxe annaachíssache Judea is bacheeítchikaasuua koók. Heem Joseph kuss chisshíiwia chilíik. Heelak Joseph iháwak baashíalak Judea kuss déehchessuum kalakoon alaxaxxák Galilee ko kuss déek.
Deéla ashalakuluúm Nazareth huuash ko koolíiok. Hinna íwahkooteesh kalako ii iíschiisaa Akbaatatdía akiláakuum an baalaácheesh kuhtaa kooták.
““Nazarene ko kooták.” heohmaachik.” hek.
John Akbaawilihpíhchesh ala hawass dáawak an baa baachimmíhche dak an baa baáliliia dak
Koottaléesh John Akbaawilihpíhchesh huua koóm awám Judea huuash koon awalashiipéesh kuhtaa hawass dáawak baa baachimmíhkaak
hilíasheek. “Akbaatatdía an bacheeítchikaashbiash kala hiitáahilim daláskulussaak baa ala kxawíiannialuua ii díhkulupiak dúusaalah.” hek.
John íwahkoocheesh kalako ii kushko Akbaatatdía ammaaihchiláakuuhchem Isaiah huuash ammaa ala shéesh kuhtaa kooták. Hilíatchesheek.
“Baapiisahkússaa hinné kootíihmaachik.
Awalashiipéesh koon sapéelak ashappéelilaalatchiihmaachik.
“Akbaatatdía is díiannee tátchiiak ítchikaassaak ákkuuwiiakuuaalah.””
Hinna John baaaxúassee baalúulaxisshe iiá ko ii díak bishéelaxpilak ii baleiipáhpaatdiak. Haak bísshuuke dak akihchilakkaashtalée dak ko duushíik.
Heelak awaasúualaho Jerusalem dak Judea kuhtaa kootáa Jordan áashawuua bilaxpáake ak koolé John iikukkuwíak kuss daáuk.
Kuhtée diíak baaalakxawíichiwaaulak ii ihkulupíoom kalakoon John áashe Jordan koon bilihpíhchek.
Heehtaa Pharisees dak Sadducees dak iiahúum duúla diíahkak ihchi bilihpíhchehchewioom íkaak kuss hilíasheek. “Sáapass daluúo? Disákkupeeak íaxassee ko kan dii kala kootúuk. Hinna Akbaatatdía an daaskawíikaasheesh ii ammaa an díawiash dii chiwaáulak ii dakálaawialaalitdelelo?
Baa ala kxawíiannialuua dúusaak Akbaatatdía ko díiskussaak dalátaawuua dak an díhchi dilúttuua dak ii baa xíassaahkaalah.
“Biilápxisaahkuua akúkussahke Abraham koóm biiluk shóotdahtaa ii bánmohmaachik.” diliachissaalah. Hinné dii baachiweéwiiluk. Jews kooté biiluk biixaxúa biilápxuua Abraham koóhtaa Akbaatatdía kuk hileen biiá koóuhtaa kummíiliiak bilaxpáakahchewialak kooták Abraham is íilannee koóhchewialak kúh kootíihmaachik.
Hilaaktáahile balapáale buluhpé al apáale ítchissuulak saskáat báatchipe ii ichíhchisshiia koon dappaxák bilée awúuass shítak aláxiiohmaachik. An dii bilaxpáakuua ítchilaassuulak ko dii koochéeohmaachik.
Baa ala kxawíiannialuua ii díhkulupiak an díhchi dilúttuua dáhkulussaak ítchiluulak áashe koon dii bilihpíwahchewohmaachik. Heehtaa bii piishchiiséekaattaa hawátam huuwíam bii annaachíssachiihmaachik. An baaxpéesh an baatcháacheesh baa iíschiisaaleetam isahpéehtaa bahkulaawakbiáwaalak bii anníihiissaak. Baleiláaxbaaxpee ii dii bilihpíhcheohmaatak haak bilée kúh ii dii bilihpíhcheohmaachik.
Iiwikkaapássatuua kulaák hileen baaxawuá paláhpaak talíahkaak kulutták iichíilaasuua ishkawuússeewiak hileen alakukkó bikkaaalashihché kuk hawátxiiak biláam ii baa koochihtéesh koon aláxiiaihmaachik.”
Koottaléesh Jesus koóm awám Galilee huuash kukaa huuák áashe Jordan kuss dáak John ihchi bilihpíhchehchewiak.
John Jesus hiléessaawiak hilíasheek. “Diiléen bii bilihpílahcheliiish daatchichéek. Sáapii bii bíss dalóo?” hem
hilíasheek. “Bii chisshíassaah. Baa annawikaáshbaawiiilush daachik. Koótbuulak Akbaatatdía ammaa íkuchke kuhtaa kootíihmaachik. Baa ala koottáahinniawuuk.” hem “Kootdák díawaawiik.” hek.
Hinna Jesus bilihpíhkuuash iikusták binnáaskeen iluuák kala kookaásheen awáxe dúuptasaalem Akbaatatdía Iláaxbaaxpee awáss huulák íkaalak kúmmaam baaíiphachkeem chíakaateem awáss huulák ko kala kooták húula hiiák áakeen awáachik.
Báakukkoon bale áapchim kuss iláak hilíasheek. “Hinné bii balaaké koóm awáchisshik. Baa an día ii balasé ítchikaashik.” hek.
Chíisbishe Jesus an daásbaheelaaleewia
Hinna Jesus bilihpíhkuuash píishchiisaa Baleiláaxbaaxpee koóm Jesus awalashiipím anneettáahileesh kuss aaláak Chíisbishe daásbaaheelaaleelak hiliachik.
Koon Jesus baa duushíssee baáhko kala shuhpáa pilakám kalakoon kal alíishik.
Chíisbishe ak baa daásbaaheelaalewiash húula hiiák hilíasheek. “Diah Akbaatatdía dáakbachee díik. Hileen biiá kuss diláak kummíilak baaxawuáhkaah.” hem
bakálee díak “Baawaalaáchim Baaxpéesh awuuá kan baalaátak hilíashiiok.
“Bale ammaa duushé kuttáchkaat bilaxpáake ii bilaxpáakassaaohmaachik.
Akbaatatdía al ilíia xaxúa ko ii bilaxpáakuua koók.”” hek.
Kalakoon Chíisbishe Jesus awaasúualahum Jerusalem huua baaxpéesh kuss aaláak aaléela alachiwakáauashbaakkussahkeesh aahiiák an báakkaashe áakeen iluúhkaak
kuss hilíasheek. “Diah Akbaatatdía dáakbachee díik. Kan díhch ammúuass shíchih. Hinné kan baalaátak hilíashiiok.
“Biiláhtaa díchuhpe ílitdaak ii dii iáxxowialak Akbaatatdía is bilaxpáakiaxpawishe istúua ii dii dúttak dii báaxxiiak dii hiléessaaohmaachik.”” hem
hilíasheek.
“Hinné kúh kan baalaátuuk.
“Dáxxiilaache dís Akbaatatdía chikittaakuuák chilasshihchíssaataahilih.”” hek.
Oolia Chíisbishe Jesus dúttak aaléela awaxaawé an báakkaashe aahiiák awé kootáataahilia xaxúa al ítchikisshe dak an baatcháache dak íkaahkaak
kuss hilíasheek. “Hawáttaakaatdahtaa bíss dishúushpattak bíss dáhchiwakiilak hileen ammaa dii íkaawahcheesh xaxuatáahilia balákbiik.” hem
kuss hilíasheek. “Chíisbishe bii híissaa akukkóon dahkúh. Hinné kúh kan baalaátak hilíashiiok.
“Dáxxiilaache dís Akbaatatdía kuttáchkaat kuss chiwakáak baa hilakuúh.” hek.
Aalahkúuan Chíisbishe iísxaak déelem bilaxpáakiaxpawishe duúla Jesus diíak íkaakuuok.
Awé Galilee kuhtée Jesus an baachimmíhchewassee dak an baa hinmassée dak koóuk.
Aasúua Nazareth ko kooléesh awaasúualahum Capernaum huuash kuss kashík. Capernaum bilichkisée binnáaskeelak áaxxee awúum ashammaléaxxiio Zebulun huua dak Naphtali huua dak Akbaatatdía kon kúuash koolúuk.
Jesus íwahkoocheesh kalako ii kushko Akbaatatdía akiláakuum Isaiah huuash ammaa ala shéesh kuhtaa kooták. Hilíatchesheek.
“Awám Galilee huuash Jews ak kootásseesh ala koolúua koók.
Bassáako Zebulun dak Naphtali dak bilaxpáake ala koolúua koóuk.
Deéla áashim Jordan huuash akchiisáa bilichkisée ala kuss daáu koók.
Hileen bilaxpáakuum ala chihpashé koolúua ko kala kooták an baa kuss kalúuleetak “shóohtannak baasúulak” hiliachkaaush ala sáashiiash íkaak kalakoon ishtatáachissuuk.” huuk.
Koottaléesh Jesus kalakoon kala hawass dáawak bilaxpáake baa chiwaák baa baálilaak. “Hilaakée Akbaatatdía an bacheeítchikaasak an baa hawasséesh kan dii koosáhtakaatuuk. Heem baa ala kxawíiannialuuash ii díhkulupiak an dii bilaxpáakuuash kulussáak ítchiiaalah.” hek.
Jesus akbualaxxeé iishoopúum iláak ihchi píisshe déehchewiak.
Baapím Jesus koóm bilichkisée Galilee huuash binnáaskeetaa déelem bacheéom ak bach akúpe iilápuum íkaak Simon huua dak ichuuké Andrew huua dak. (Hinna Simon daachéeta Jesus dáasaasak “Peter” hek.) Heem hileen akbualaxxaáum is iiwualaxxaáu binmúuass shítuum húula hiiák
kuss hilíasheek. “Bii píisshe daluúolak bilaxpáake an daxxaáu aalaluúo ko dii awóowiawohmaachik.” hem
kala kookaásheen hileen bach akúpeesh is iiwualaxxáau akúss shítaahak Jesus kalako píisshe daáuk.
Heem dáalaaliiosh kala chii ak bach akúpuum James huua dak ichuuké John huua dak íkaak. Iilápxuua Zebedee áxpak is báasheeo awúualiiak iiwualaxxáau hawassíiak áaahkuum Jesus hileen ak bach akúpeesh ilíim
kala kookaásheen kúh is báasheeosh koon chilahpák iilápxuuash íhchish dáak Jesus áxpak daáuk.
Jesus an baa baachimmíhkaak an baa baálilaak an baa óochiahcheesh
Awé Galilee koon Jesus hawass dáawak alachiwakáauashe iháata hiiák koon baa baachimmíhkaak Akbaatatdía an baa hawassíiakuuash áappaa baleiichiweeítcheesh ko ii iichiwaakuuák baa anneéwishe dak baa baakuhpée dak óochiahchek.
Jesus is baa al iichiweé awám Syria huuash kootáa aláxalaa déelak bilaxpáake anneéo shíishiaahe dak baailíshekaasuua dak baleiláaxxawiia axúa awúualak axúa dúhpupeeak ak saáhaatdahkoosh dak axúa chúussaasheesh dak kuss aaluúolak xaxúa óochiahchek.
Awé Galilee huua dak awé Decopolis huua dak awaasúualaho Jerusalem huua dak awé Judea huua dak áashe Jordan anmílasiia alápasshiko bilaxpáakahkaashim Jesus píisshe daáuk.
Hinna shichím héelahkeen Jesus baa baachimmíhchek.
Jesus koóm hawass íkaalem bilaxpáakahkaashim iiwátxaaum kalakoon shiché héelahkeess déem hileen akáxphawassdaaweesh duúla diíom kalakoon awáatak
baa baachimmíhchewiak hilíasheek.
Akbaatatdía an daásitche al ítchikaateesh bilikkuúk.
“Hilaakée baa baatcheeshkáatuum Akbaatatdía kuttách bíakaasak is bilaxpáake kala hawúum baa áatchinnaachihchem ko ii an daásittuuash óhchikaapiohmaachik.
Hilaakée baa iháate ak ii ihchi daásxawiihcheesh ko ii chilastakuúohmaachim ko ii an daásittuuash óhchikaapiohmaachik.
Ak cheéshdee hinna awé ko kuhchisaáohmaachim ko ii an daásittuuash óhchikaapiohmaachik.
Ak baa daásdeeak ak baa kalaaxtakúuash Akbaatatdía ii daásdeeak kúh chilaschíihmaachim ko ii an daásittuuash óhchikaapiohmaachik.
Bilaxpáakuum al attúuleetam Akbaatatdía kuttách daasúua awúuannak ii íkaaohmaachim ko ii an daásittuuash óhchikaapiohmaachik.
Ak baa daáschiaxxape “Akbaatatdía dáake koóuk.” heohmaachim ko ii an daásittuuash óhchikaapiohmaachik.
Bilaxpáakuum baa tátchikaatak baa annawíiak Akbaatatdía ak ilíiiikukkoosh dúttak díakxawiikaassuulahtaa kootáa Akbaatatdía is bilaxpáake kala hawúum ko ii an daásittuuash óhchikaapiohmaachik.
An bii dáhkalattuua kalako ii dii inníikxawiikaassaak ii dii an díakxawiikaassaak bale biísshe ii dii baaík shiíok.
Hileén an dii díakxawiio dii iíschiisaa Akbaatatdía ammaaihchiláakuuhcheesh kúh kootúuk buh. Heem Baaiiwaakoochiihtéesh daliíolak bakálee ítchikaassaalakuohmaachim ko ii an dalásittuuash alóhchikaapdohmaachik.
awaxóose dak ala sáashiia dak
Awaxóose ala kupé íttuuk. Heem bilaxpáake héeleen awaxóose ko kan dii kala kootúuk. Awaxóose ala kupé haamnák shóotdaak kaka awaxóoskupdahkuuk he? Kal annúuleetam hawáxiialuulak bilaxpáake alaschíschichiohmaachik.
Biláakisshe ala sáashiia ko kan dii kala kootúuk. Hinna awé áakeen bilaxpáake ii sáashiia díiluk. Shitbáakoom áakeen awaasúualahoom koolák aaxuawíoolak aliilúuleetak.
Heem kala chihpashdák bilaxpáakeem biláakissheem aláxiiak baa áakeen al íkuuan dúusaaum awaasúua ishkawuuá bilaxpáake ak koolé xaxúa ii sáashiiiluk. Baaleettaa baatóhkapeem biaxséen dúushiissaaohmaachik.
Heem díiluh kan dii kala koottáahiliilush daachik. Ammaa an díaluua al ítche ii dii áake déaxalaatdahkulak bilaxpáake íkaak ii báakukkoon Díilapxuua kuss “Ahóoh.” heoh.
Jesus baleilíiaakaxpissee al ii baa baachimmíhcheeesh
“Baleilíiaakaxpissee dak Akbaatatdía akiláakuua ammaa ala shiío dak haawéewiak ii húuk.” bii hilíachissaalah. Kootássaak. Hinna ammaa ala shiíosh ala koottáahileesh éhchewahchewiawaak ko ii boók.
Hinna ala koottáahile dii baachiweéwiiluk. Awáxe ala kooléesh dak awé dak haawúulahtaa baleilíiaakaxpissee bale ilíia an baalaátuua shóohkakaatdaht an baatcháache kal ii haámneettaahilik. Baa ala shiío xaxuatáahilia Akbaatatdía kon kuhtaa kootáhcheihmaachim iháaliihmaachik.
Hinna bale baa íkuchkim díash shóohkakaatdaht ak dússhisak bilaxpáake ihée ham óowiak kúh koochéehchelak Akbaatatdía is bilaxpáake héele ii háakkaashe koóohmaachik. Heehtaa hileen baleilíiaakaxpissuua ak díaitchiiak ak ii bilaxpáakak ak ii baa óowia ítcheelak Akbaatatdía is bilaxpáake héele bilaxpáakbaaalisaaohmaachik.
Hinné dii baachiweéwiiluk. Baleilíiaakaxpissee ak éhchekaasheesh dak Pharisees kootéesh dak ammaa an díoosh diiluk an dii baa tátchikaatuuash iischiiséeluulak koók. Baaleettaa díalaassuulak Akbaatatdía an baa hawasséesh dii dashpúulak dii baa átdeettaahilak daliíoleettaahiliihmaachik.
Jesus bale daásbahte al ítchissee ii baa baachimmíhchek.
Baa uhpawassáako kukaa bilaxpáake an baálilaaush hilíashiiok. “Bilitchilappeéssaah.” huuash díikukkuuwishik. “Ak bilitchilappéesh dúttak kuss baa iláak daxchikaáshiohmaachik.” huuk.
Bik ala sheewée hinné koók. Dís biipúuleettaa dakúpuua kuss baa daláskawaaulak Akbaatatdía dii chilasshihchíohmaachik. Dakúpeem kuss dilíikxawiikaashdaak iáxxolahkaak kuss “Dii ahpaláaxxeetak.” duulak akbaailíia anmaailáau Sanhedrin huua ishóocheen díss baa iláak dii daxchikaáshiohmaachik. Haak ittákkaa dakúpeem dáanniikxawiilaak “Baa élahchewaxxialeetak.” duulak ii Bilée Isée dii héelass déehcheohmaachik.
Hinna íwahkooteesh kalako ii baa sáapeem Akbaatatdía dákbialuulak ishóoche aalaláak kalakoon dakúpuua dii iitchúulem dáhchichelahkuulak
kala kookaásheen dúusaak kuss dáak baa daáschiaxxapiiak hilaa ammaa dátcheewialuuash Akbaatatdía kuuáalah.
Ak dii iitchúule anmaakussbaailáau dii kuss aalaáulak it dii aahíissaa dilíiitchiiak baa daáschiaxxapeewiakaasaalah. Koótdaassuulak aaláa akbaachilasshihché ishóoche dii aaliíolak kúh akbaalaxché ko dii kukúulak anmaalaxtúuashe ko dii kuss aaléeihmaachik.
Hinna ala koottáahile dii baachiweéwiiluk. Anmaalaxtúuashe dii koolúulak dii iikuschíhchessaataahiluua aa dís baa íiwishdeetuua ímmiluulak kala hilaa dii iikuschíhcheohmaachik.
Jesus bale bach kataalúua ítchissee ii baa baachimmíhchek.
Bik ala sheewée hinné koók. Bachéem bíam ko uássaataahilia íkaak daasawuúko óolitdak kataannák ko kala kooták.
Díshte dilápako ii baa kxawíialialaalak dúxtak duskúak hawáxiiah. Daxúa iakáateem xapíilaalak ko heetashtáak baaleettaa daxúa koochihtáa Bilée Isée dii héelass shítdak kuk ko kxawiikaaséeihmaachik.
Dísche dilápako ii baa kxawíialialaalak dappaxák hawáxiiah. Daxúa iakáateem xapíilaalak ko heetashtáak baaleettaa daxúa koochihtáa Bilée Isée dii héelass shítdak kuk kxawiikaaséeihmaachik.
an bach áxpassuua
Hinné kúh hilíashiiok. “Bachéem uá áxpassaawialak baa baalaátduttak ii áxpassaaihmaachik.” huuk.
Bik ala sheewée hinné koók. Bachéem uá baawalookdák kootáa áxpassaalak hinna bíash baa kataalíhchek. Bachéem hinna bíam áxpassuuash áxpalak bach kataalúuk.
Jesus al ihchi baa ímmitee al ii baa baachimmíhcheesh
Baa uhpawassáako kukaa hilíashiiok. “Ammaa sheeléesh ii Akbaatatdía kusseé díhchi baa ímmitaalaalak dússhishissaah.” huuk.
Bik ala sheewée hinné koók. Baaiiwaakoochihtéesh Akbaatatdía al awáacheesh kan baa baaxpéesh koóm kusseé ii dilíiwaalaaxassaalah.
“Awé kootáa koó xuh Jerusalem koó xuh kusseé ii dilíiwaalaaxassaalah. Awé kootáa Akbaatatdía kon is balealawáache koók. Haak ko awaasúualahoosh Akbaatatdía bas bacheeítchikaasuua kóosh an baaláhke koók.
Dáashuua kusseé ii dilíiwaalaaxassaalah. Haak dísshiia hawáttaahilikaatdaht al iilúa dáhkulusshiiwialuulak annúuleetak. Sáapdahtaa kusseé ii dilíiwaalaaxassaalah.
Baam díalaawialuulak “Eeh” duu xuh “Baaleetak” daahuulak kala koowikáatak. Aalaasshíhpuulak akbaakxawíiash kon kan dii hawassíiok.” hek.
Jesus baa bakánniassuua al ii baa baachimmíhcheesh
Jesus kúh hilíasheek. “Hilíashiiom díikukkuuwishik. Díshte díakxawiiolak díh bakálaa kala koottáahiliiah. Diiá dashkáahuulak díh bakálaa kala koottáahiliiah.” huuk.
Bik ala sheewée hinné koók. Bilaxpáakeem díiluss batshúalak diláhpishissaalah. Diísalaxaau dilápako koon ditdák bakánniassaak diíshaweessaak diíschuoo kúh dichíhkaalah.
Bilaxpáakeem diíttaashteeo dii áhkachiahmioolak díassaassaak diíttaashteeo áakaako kúh kuuáhaalah.
Bilaxpáakeem dii aáchiahak dii baa chiíhkuulak baleanníilawateem dii aaléehkuulak áatche dáak baleanníile dúupeem aaláakuuaalah.
Sapéelahtaa díss baa kaalúulak chisshíassaak kuuáhaalah. Sapéelahtaa baa daáu ii díawialak chisshíassaalah.
Dís kootáau íchissaalah.
Hilíashiiom díikukkuuwishik. “Aláxpiilaasshiia íchissakuuak dís koochíia dúupiah.” huuk.
Bik ala sheewée hinné koók. Dís kootáau íchissakuuakaak ak díiluss iihunmisúuash daásdeeakuuak ak dii dúupioosh díaitchiiakuuak ak dii díakxawiiash chiwakáakuuahkaalah.
Koótduulak báakukkoon Díilapxuua ala kooté ko kan dii kala kootíohmaachik. Ilak ii baa xíassaahchek. Akbaatatdía koóm áxxaashe ala sáashiia bilaxpáake al ítcheesh dak bilaxpáakbatshua dak xaxúa híihchek. Xaleé kúh kala koottáahilak bilaxpáake ak baa annawéesh dak ak kootásseesh dak kúh xaxúa xaleé ílichihchek.
Ak dii íchissuua kuhkaa aláchissuulak dís baa biíwittuuleetiihmaachik. Bálee ii baakakíiwishdioo akkulutchéehtaa ak íchissuua kúh koochéeiluk.
Dís bilaxpáakuua kuttáchkaat dáanniiitchiluulak al ii dii ítche shóota? Jews kootásseesh Akbaatatdía ak alaaxtéesh koóuhtaa kúh kootúuk.
Jesus bale baa íchisshe al ii baa baachimmíhcheesh
Jesus hilíasheek. “Díhch íassiiak baa an díaluua al ítche ii díhch iiláxiiassaalah. Bilaxpáake ko íkaalahchewialaak díhch iiláxiiluulak Díilapxuua Akbaatatdía díiluss baa bakánneetcheihmaachik.
Baa isakkupéeisee baa baatcheeshkáate kuxsúulak ii ashappéelilaak ihch iiláxiiak alachiwakáauashe ishkawúualiiak ashhéeleetiiak al íkuuash ko ii díak baa baaleettáahinniook. Ala koottáahile hinné koók. Bilaxpáakuum ihch iiláxiiosh kooté is baa iíwittuuash bilaxpáake al íkaak ala chikittúuash kuttáchik. Baa baatcheeshkáate dáhkuxsuulak íwahkoocheessaalah.
Heehtaa baa baatcheeshkáate dáhkuxsuulak díiluttachkaat éhkaalah.
Heem chitchéesh díaalah. Heelak ak éhcheleetioh. Heelak Díilapxuua ak baa íkaalaacheesh bakánnialakuohmaachik.” hek.
Jesus ala chiwakáau al ii baachimmíhcheesh
Jesus hilíasheek. “Baa isakkupéeisaaum ihch íkaahchewiak ashhéeleetiiak alapáashoot koon iluuák kúh alachiwakáauashe biléelak iluuák koon chiwakáak al íkuuash ko ii kootúuk. Ala koottáahile hinné koók. Bilaxpáakuum ihch iiláxiiosh kooté is baa iíwittuuash bilaxpáake al íkaak ala chikittúuash kuttáchik. Dáhchiwakaaulak íwahkoocheessaak
díttachkaattaak Díilapxuua alákaawialuulahtaa annúuleeteesh ko kuss chiwakíiah. Heelak Díilapxuua baa ala sáapannialuua dii íkaakaak dii iikukkalaachéesh bakánnialakuihmaachik.
Haak dáhchiwakaaulak ittákkaa diláaaatchissaalah. Jews kootássee ala chiwakáau koók. “An bahchiwakíia baláawaakaak an balíia ákahchiia kaka sheewáawaakaak kal ii bii iikukkó koók.” hiliatuuk.
Koochéessaalah. Díilapxuua Akbaatatdía ammaa ii dii bilaxpáakiilush daache it dachíweessaa kal éhkaak daachík.
Dáhchiwakaaulak hilíasheelaaliiilush daachik.
“Axéekaataa báakukkuleen Akbaatatdíakaataa daláshe bahchikitcheekaásuuk. Bilaxpáakkootaa kúh koochéeoh.
Dalóolak bilaxpáakkootaa hawassáalaalak ítchiihmaachik. Baaiiwaakoochitéesh kuhtée dilíiiikukkak ammaa dalásalakooteesh kuhtáakaattaa kootúuk.
Hilíssheekaateen hinna awé áake kootdák bilaxpáake kúh dilíiiikukkuulak ítchiihmaachik.
Hinna baapé ammaa buúshbiiilush daache bilikkuúh.
Ak balee díakxawiiash xaxúa biiluk an bahkalaaxtawakúuash hilaakée dii baawáxxak bíiluh balee kootáawilikkuuh.
Baa al iháateesh balee ímmiilihkaawilikkuuh. Akbaakxawíiash balee híihchessaawilikkuuh. Baatách xaxuatáahile diiléen hawassáalaak. Kan baa baaxpée baa baatcháache díik baa baa iíschiisaaleettaahileesh. Baa ii baa koochihté díik. Ahóoh.”
Ala koottáahile hinné koók. Bilaxpáakshoolaht an dii an díakxawiio dáhkalaaxtalakuulak báakukkoole Díilapxuua Akbaatatdía dáawakaaulak díiluh baa ala kxawíiannialuua dii kalaaxtalákuohmaachik.
Baaleettaa dáhkalaaxtalakussuulak díilapxuua Akbaatatdía díiluh baa ala kxawíiannialuua kalaaxtalákussaaohmaachik.” hek Jesus.
Jesus an bilisshíissaaannuua al ii baachimmíhcheesh
Jesus kúh hilíasheek. “Bilisshíissaaannuulak isakkupéeo daasawuúko díataahilissuuash diiluk koochéessaalah. Bilaxpáake al íkuua ko bassáahkaak iiskummíilak baatcheeshkáatdeetdelelok. Ala koottáahile hinné koók. Bilaxpáakeesh al íkaak ala chikittúuash is baa iíwittuuash kuttáchik.
Heehtaa diiluk bilisshíissaaannuulak dísshiia kuluxáchitchiiak díise íisshiwak díhch ítchikaassaalah.
Heelak bilisshíissaaannuulak bilaxpáake dii áaxxee alaaxtíoh. Heelak Díilapxuua kuk dii íkaalaatak baa ala xíakaate xaxúa éhkaalaachim bakálee ítchikaassaalakuohmaachik.” hek.
Ammaa ítchikaashdahcheesh ala kooléesh daláse kúh áappaa koolák.
Heem Baaiiwaakoochihtéesh kuttáchik. Ammaa dáhkulusaau ko koon dilúsaaulak íschiwishe dak íisuukaate dak haawéessaak akbaaataalé kuk biléelak ataalíssaaohmaachik.
Ii kootéesh ammaa ítchikaashdahche an dii baaláhkeesh ala kooléesh daláse áappaa ala koolatáahileesh kúh koóihmaachik.
Daxúa awuuá ala sáashiia ílutchikdak.
Díshte biláakisshe ko kala kooták. Ala sáashiia díshte ko koon biléelik. Heem díshte xawíileetdak ii daxúa awuúko ala sáashiia ílutchikiihmaachik.
Heem díshte xawíilak daxúa awuúko kootáa ala chihpashé ílutchikiihmaaachik. An dii ala sáashiia hámneettaahinnak ala chihpashé akúkussahke daláalak xawíiwík.
Akbaatatdía dak bale baa eé dak
Dii sapéeolahtaa dís bacheeíttuua dúupkaashdaawialuulak annúuleettaahilik. Hawáteem dáhchikittaalakak baa díalaalakak hawáte kuk kuss alákaassaalohmaachik. Heem Akbaatatdía dak bálee dak dúupte bach kuxxáalahchewialuulak annúuleettaahiliihmaachik.
Heem hinné dii baachiweéwiiluk. Ammaa dilúshbialuua dak baalaxuásseeo dak ammaa ii dii bilaxpáakuua kusséesh kuttát dasshihtakaák ii díhchi baailísheakaassaalah. An dii bilaxpáakuuash kuk baa iíschiisaaleetak óosshee kuk kootássaak. Haak daxúoosh kuk baa iíschiisaaleetak baalaxúasseeo kuk kootássaak.
Dakáakkaate alákuulak ii baa xíassuuk. Kuk baa awuússeessaak baa talíahchessaak eekulushíissuuahtaa báakukkoko Dáksaau Akbaatatdía baa duushíhchek. Diiluk dii bilaxpáakuum dii iiwishahkaasáauk. Kuk kootássaak.
Dii sapéeolahtaa baam ii daláseen daatdák dís baapúua baleanníilawatkaateeht kuk ii áxpilahchewialuulak baaleetiihmaachik.
Sáapii baalaxuásseeo ii díhchi baailísheluu? Baaapáalikisshe íkaak al apáaluua ii baa xíassuum chilasshihtáalah. Akbaatatdía kon apáalihchem kuk iichikáatak baa hilák ii ihchi baashitchéessuuk.
Heehtaa hinné dii baachiweéwiiluk. Solomon koóhtaa baatcheeshíssaakaasak baa al ítchitkaashe ko ii díahtaa hileen baaapáalikisshe al ítchikisshikaasuuash kooxiíssaak.
Akbaatatdía hileen baaapáalikisshe ko ii bikkée ihkulutchíhkaak ítchikaasshek. Iwahkoocheelahtaa hinna baapé hileelák chilaákshilak kan baa hamneetéeohmaachik. Hinna bikkée al ihkulutchíhcheesh diiluk dii iischiiséeohmaachik. Kootáa an dáhkalattuua iakaáshkaatahtaa dii kootáalakuohmaachik.
Heem hilaakée “Sáapbuushbiawuu?” duu xuh “Sáapiishbiiwiawuu?” duu xuh “Baawaxuásseeo shóotdak ko ii díawaawiawuu?” diliatuuhtaa baatách dasshihtakaák ii díhchi baailísheakaassaalah.
Jews kootássaak Akbaatatdía ak alaaxtéesh kuk hilíate ii ihchi baashitchíiakaak ii daaséen kaakaáuk. Heehtaa diiluk báakukkoko Díilapxuua ammaa dakúuwuua xaxúa ii dii bilaxpáakuua kal éhchek.
Heem koochihkáa Akbaatatdía is bilaxpáakeesh héeleennekaashbiak baa tátchikaatdewiak an baa hawassíiakuuash ii díhchi baashitchíiakaak bassáahkaalah. Is díiannee baaxpéesh kuhtéetaa dáalah. Heelak ammaa dakúuwuua dak ammaa ii dii bilaxpáakiilush daacheesh xaxuatáahilia dákuohmaachik.
Baaptatchée ammaa al iískussee iháatiohmaachim hinna baapé baa al ii daláseen kaáu áxpihchessaalah. Chilaákshilak kúh baa al ii daláseen kaáush kala hilaa élahchelohmaachik.”
Baa ihée ala kootúua ítchi xuh xawíilak dasshihchíssaalah.
“Bilaxpáake ala kootúua ítchi xuh xawíilak dáalaaxtuuk. Heem chiweewíassaalah. Koótduulak díiluh díiluss koochéeohmaachik.
Ammaa dáanniiitchilaa xuh ammaa dáanniikxawiilaalak xaxúa díss chisaáihmaachik. Bilaxpáake an dáhchilasshihche ala kooté Akbaatatdía an dii chilasshihché kúh koochéeihmaachik.
Sáapii bannatchiikáatam dakúpe ishté awuúss déem kuk alákaalaalitak diilaxúa díshte balisáakaashim awúualam dik díhchi dáasshihchissaak.
Dik díshte balisáakaashim awúuannak kootáa dakúpe kuss hilíasheelaak. “Bannatchiikáatam díshte awúualeesh bii dúschihkaah.” daak.
Disákkupeeisaak díshte ammaa awuúss déesh koochihkáa dilústak kal an baa alákee ítchilak hilaa dakúpe ishté ammaa awuúss déesh dústah.
Daxpitcheeúuxe baa dákuulak baaló íiwisaho kuússaalah. Al ítchi dak al íiwisaho alaaxtúum alahchíhchichiohmaachik. Ammaa bahchikittúua bishkakaáshe kuússaalah. Aaláa daasáakaak dii dáaxeexawiioh.
Akbaatatdía kuss dáhchiwakaaulak baa dakáalaalahkuulak háaksee dákuohmaachik. Baa dáhchichiinnakaaulak kúh alóhchikaapdohmaachik. Bilía dáalitak koómnaassuulak dústalakuohmaachik.
Bilaxpáaksapeeolaht ammaa kaalúuash ákahchiia kaaláaahkuulak kuúohmaachik. Deéla ammaa chichíiluuash chichíilakaaulak háaksee óhchikaapiohmaachik. Haak bilía diták koowéessuulak háaksee dústakuuohmaachik.
Dii sapéeolahtaa daláakuuua óossheem díiluss kaalúulak bale ammaa duúshxawiiam ko duúshdahkuuk he? Baaxawuá díiluss kaalúulak bíiam ko dákuuk he?
Ta xuh búam díiluss kaalúulak íaxasseem ko dákuuk he?
Heem dii ala koottáahile dii batshúoohtaa baa al ítche élahkuum ko daláakuua dákuuk. Báakukkoole Díilapxuua Akbaatatdía kuk dii iíschiisaataahiluuk. Heem baa al ítchikaashe kuss dakáaluulak kuk ko dákuohmaachik.
Heem baa sáapeem bilaxpáake díawakdak diliatdak diichihkáa díakuuh. Kal íwak baleilíiaakaxpisseesh dak Akbaatatdía akiláakuuash kal ammaa balee chiwaáu koók.
an biléeluua chúakaateesh
13-14 Baa ala kxawíia kusseé ala kuss daáu dak Bilée Isée an biléeluua dak shúhkakaasak baalúussaakaatiohmaachik. Heem ak kuhtáa dée iiahkaáshiohmaachik. Baaiiwaakoochihtéesh an biléeluua dak al ilúua alíiannee dak chúakaatuum baalúukaasak ak koon biléele iikooshtakáatuum iléeohmaachik. Hinna alíiannee chúakaate ko kuhteetaa dáalah.
Balapáale koóum buluhpé ala koon apáale ko ii éhcheiluk.
Díhch íassiiaalah. Chíisbishe akiláakuua úuxe an baaliíttammaatak baa iáxxohchewiassuua ak kootaátdelelook. Heehtaa baa héeleetiiak cheéte ko kala kooták ditchiláatuuk.
An bilaxpáakuua dak baa an díoo dak ii ihch áakass dústuuash ii élahchelohmaachik. Hinné ii baa xíassaak. Balapáale koóum buluhpé ala koon apáale ko ii éhcheiluk. Daxpitcheeishtásshe koóum baa attáche ko koon dútchissuuk. Baáchuua koóum baaxxée ko koon apáalissuuk.
Ala kooté balapáaleem ítchilak buluhpé ala koon apáaleesh ítchiohmaachik. Haak balapáaleem xawíilak buluhpé ala koon apáaleesh xawíiohmaachik.
Balapáaleem ítchilak buluhpé ala koon apáaleesh xawíiwialak baaleetiihmaachik. Balapáale xawíilak ala koon apáaleesh kúh ítchiwialak baaleetiihmaachik.
Balapáale buluhpé ítchissaalak hinna baaapáaleesh dappaxák bilée héelass shíchiohmaachik.
Buluhpé ala apáale itchi xuh xawíilak balapáaleesh ko ii éhcheiluk.
Dii sapéeolak dii baalaaxtatáahiluuk.
Bii dáanniiitchikaashdaak “Baxxiilaachée díshkawaashitche ko bii hawák.” daalitdohtaa Biilápxe al ilíiash kootáa díikukkussuulak ala koolé dalíissaalohmaachik.
Baapiiháakdak bilaxpáake ahóom bíss duúak hilíasheeohmaachik. “Baxxiilaatúua baa díawaawalakak daláshe ii díawaak baa ala koottáahile ii baláauk. Haak daláshe balasáasak ii baleiláaxxawiia basshíalaak baa baatcháache ii ahníawuuk bah.” huulak
baachiwaák xíassaawaawihmaachik. “Dii sapéeolak dii baalaaxtatáahilak dii bii baaláhkassuuk. Dáalah. Bii axiíssaalah ak baa kxawíihileen.” baawihmaachik.
Bacheé dúupdak íilaa aasúuliook.
Hinna íwahkooteesh kalako ii bilaxpáakeem bii iikukkák an balíiash díalak bacheelák baa dasshihtéelak aasúua chínnelak ko kala kooták. Biixáape áakeen aasúuliak ítchikaattaa chínnelak
kalakoon xalaák baatcháatak bilíhuuak baatát biléetaa dáak hutbaatcháacheem ii baa dashkaáhak heelahtaa hinna awaasúuash kuk dashkússaaihmaachik. Ii kootéesh chínneitchikaattuum ii kooták.
Baaleettaa bilaxpáakeem bii iikukkák kootáa an balíiash díassaataahinnak bacheewaaláaxdak biichiliá áakeen aasúuliak baa shóotaachiht chínnelak ko kala kooták.
Kalakoon xalaák baatcháatak bilíhuuak baatát biléetaa dáak hutbaatcháacheem ii baa dashkaáhak hinna awaasúuash íhchilahpilialaak dashkúalak xawuá xapíihmaachik.” hek Jesus.
28-29 Jesus al ilíiash ii baa baachimmíhcheesh Akbaatatdía kon kuúm baa kootkaásuum baleilíiaakaxpissee ak éhchekaasheesh kuk ilappahkássaataahiluum bilaxpáakahkaasheesh ak iikukkóosh éhkuum iláalatcheesh koowéelak chilásuuk.
Jesus bacheém baapúaoochiassee óochiahkaak hoowéetchek.
Jesus baa baachimmíhcheesh iháalak awé báakum koon an bikéess huulák hileen bilaxpáakahkaashim píisshe daáuk.
Bacheém baapúaoochiassee kooták kalako ii baa ashíchim bilaxpáake kooxiíssuuk. Húula Jesus hiiák ishóocheen ishuushpattáak bakáak hilíasheek. “Jesus bii íkaawakuh. Bii baa ashíche haámnaawiilakbialaalak dik kootíihmaachik.” hem
isché déehkaak hinna bachéesh dússhihtak kootáa kuss hilíasheek. “Eeh kooták díawaawalakbiik. Kan dii baa ashítdeetak. hem kala kookaásheen hinna isaannéesh oochiáhik.” hek.
Kalakoon Jesus kuss hilíasheek. “Hinna baa kooté ii dilíissaataahilih. Koochihkáa dáak akchiwakíiwacheeitche hiiák daxúa chichíkaahkaak an dii óochiash íkaahkaah. Kalakoon ammaa dákbialaam Moses balee chiweetáahileesh koon dúusaah. Kalako ii éhcheohmaachik.” hem koochéek.
Roman akíssatdeewacheeitchim an baa kalátche baatcháacheesh
Jesus awaasúualahum Capernaum kuss dáak daxxootdák akíssatdeewacheeitchim húula Jesus hiiák bakáak.
“Jesus ashíko bashkawáashe anneéwishe baa baatcháatdiak al axúassaashee awéetaa baachík.” hem.
“Dii awáxp baaláak óochiawahchewiik.” hek Jesus.
Hinna akíssatdeesh hilíasheek. “Jesus baasúua dii biléenmahchewiawaalahtaa bii anníihiissaak. Heem bas baa anneéwisheesh hileelássaalahtaa bale ilíia ítcheesh sheeláalak óochiaihmaachik.
Biiwaxúa bas bacheeítchiwishik. Haak akíssatdee ham is bacheeíttuua bíik. Hawáteem kuss baláak “Dáah.” baat díaik. Haak “Húuh.” baat kúh díaik. Bashkawáashe kuss hilíasheewaak. “Hilíatah.” baat kúh díaik.”
Jesus iikukkák chilásak ak píisshe dáalaaliiosh kuss hilíasheek. “Ala koottáahile dii baachiweéwiiluk. Hinna bacheé an bii kalátchekaashe Israel bilaxpáakeehtaa héele ak ilappahkáleetak.
Baam dii baachiweéwiiluk. Anmílasiia dak anmíliiwaxpe dak ashbaaihée ahóom kukaa duúak Baaiiwaakoochihtéesh koon Abraham dak Isaac dak Jacob áxp awáatak baa duushíohmaachik.
Heehtaa Akbaatatdía koochihk Israel bilaxpáakuum chilakappák ilíiash ala chihpashé kuss isshíalaak déehkuulak íichilapaxak íiwuua baatcháatcheohmaachik.”
Kalakoon akíssatdewacheeitcheesh kuss iláak. “Dáah. Ammaa dáhkalatche baa dakáale ii kootíihmaachik.” hem kala kookaásheen ishkawáasheesh óochiak.
Jesus bilaxpáake ahúm isaanneéo óochiahkaahik.
Jesus koóm Petersh aasúua biléennak Petersh usshikáale baakuhpáak axúa tawéeak awéetaa baachím íkaak.
Jesus húula isché dússhihchilelak axualatawéesh haawaáhnak chilaaláwak is ak ashbiléeleesh aáu díakuuak baa duushíhchek.
Ko áhpee bilaxpáake ahúm kuss aaluúom baleiláaxxawiia axúoo awúualuum al ilíiash ii isshíalem iikustáahuuk. Haak ak anneéwishe xaxúa kúh óochiahkaahik.
Jesus íwahkoocheesh kalako ii kushko Akbaatatdía akiláakuum Isaiah huuash ammaa ala shéesh kuhtaa kooták. Hilíasheek.
“An balee anneé xaxúa bitáaxiiak.” hek.
Bilaxpáakuum Jesus píisshe déewioohtaa áakaawachissuuk.
Jesus kala chii kal óoshtatuulak akáxphawassdaaweesh chiweetaahiláak “Dáawaan hinna bilichkisée áakuhchiss beéwook.”
bakálee díak hilíasheek. “Iáxuhke is awusúuwisak dakáakkaate kúh is ihchíssheeowishik. Heehtaa Bilaxpáakdaakbacheesh kuk ala xápdeetak kootáa al ihchisshíleetak.
Akáxphawassdaawe iháam koóm kuss hilíasheek. “Jesus koochihkáa baakuák ashíko ammaa díawaawiiish daache ítchiwaak shóon biilápxe koolássaak hilaa boówiik.” hem
bakálee díak hilíasheek. “Akbaatatdía ak alaaxtéesh kuk súulak ko kala kootúum íilaa is bilisshéeo dúushiiilush daachik. Heem dik bii bii píisshe húuh. Kan baa bassáakaashe koók.”
Jesus hutbaatcháachim chitchísseetak daachíhchek.
Kalakoon Jesus koóm báasheesh dahpilák akáxphawassdaaweesh áxpak daáuk.
Hinna bilichkiséesh it áakkee diissáau al akúkaa húuleettaa hutbaatcháache ii binnaxxiché báakkaasak bilé hinna báasheesh assahké áatche déelem Jesus kuk iháwak daachík.
Akáxphawassdaaweesh Jesus xachíiak kuss hilíashiiok. “Jesus balee kulustawilikkuúh. Balee chipbíak.” huum
hilíasheek. “An baa dáhkalattuuash shóo? Sáapii baalilíssuu?” kalakoon iluuák hinna huchéesh dak binnaxxichéesh dak kuss iláak aliláshim koowaáhuum baatát chitchísseetak daachík.
Heelak hileen bachéesh Jesus chilásak íin bat shéess iláak hilíashiiok. “Kuk kala shóotaatdak ii huché dak binnaxxiché dak koóuhtaa hinna bacheé al ilíia díook.” huuk.
Baleiláaxxawiia bacheé iilápuum axúa awúualuum Jesus isshíalaak déehchek.
Bilichkisáam Galilee huuash áakkaass dáak Gadarene bilaxpáake al áaahkuua diíok. Kuhtéen bacheé iilápuum baleiláaxxawiia axúoo awúualuum anmilissheelúusaau kuhtée al áaahkuua koók. Hileen bachéesh xawáau ii bilaxpáake chiláak hinna anmilissheelúusaaush bakúttaa déessaa alaxaxxák iháahtaa deéiluk. Jesus báasheesh koon iikuxpúalem anmilissheelúusaaush kukaa iikusták duúla diíok.
Hileen bachéesh koóum hiisáa iláak “Kan balee an dilútchishootdaawialaa? Akbaatatdía dáakbachee díim éwahkuuk. It al íkuxxee híissaa dalóola balee iáxxolahchewialaa?” huuk.
(Heemmisáa koon daxpitcheeúuxe ahúm baa duusák áaahkuum is akchilitúuwishim íassiiok.)
Baaaxualeetxawáaush Jesus bakáak “Balee dísshialelak balee iháass déehchessaah. Akian daxpitcheeúuxe axúoo ko balee dahpíhkaah.” huum
“Dáalah.” hem iikusták daxpitcheeúuxeesh axúoo dahpáahuum kalakoon iluúhkaak binnáaske amnía báakum ammuúss dáak bilé awuúkkaa dáahak bilichkiséesh dahpáahak xaxúa koon chipák súuk.
Hileen daxpitcheeúuxeesh akíasseesh kaláak deéla ashalakuluuá kuss dáak daxxooták hinna Jesus ammaa díash dak hileen bacheéom iísko baleiláaxxawiia axúoo awúualuum ala kuxsakúuash dak ii iichiwaáuk.
Hinna ashalakuluuá bilaxpáake iikuschitáahilak daámna Jesus diíak bakáak is awuuá koon daachíhchessaa “Dáawilikkuuk.” huuk.
Jesus bacheém axúassaasheem al óochiahcheesh
Jesus báasheem dahpák bilichkiséesh áakkaass chissáak dáakuak.
Bacheéom koóum bacheém axúassaasheem alaxapaatdíak áttattiiak aaluúla Jesus aaliíolak baa óochiahchewialak kootíihmaacheesh hileen bachéesh baa kaláttuum ehkaáhim hinna bacheém axúassaasheesh baa baatcheeshkáateesh kuss hilíasheek. “Balaakkáataa daláse kxawíihchessaah. Baa ala kxawíiannialeesh kan bahkalaaxtawalákuk.” hek.
Baleilíiaakaxpissee ak éhchekaasheesh ham iikukkák íin bach kuss iláak “Hinna bacheelichkáate baa kxawíikaashdiak Akbaatatdía ala kooté kootaátdelelek. Baa ala kxawíianniawuua Akbaatatdía ak kalaaxtawilikkúuash kuttáchik. Ihée hámneetak.” huuk.
Jesus ammaa dasshihtúua éhkaak daachím kuss hilíasheek. “Sáapii baa ala kxawíia ko dalásawuuannuu?
Kooták. Sapéelahtaa baa ala kxawiiannia kalaaxtakuúo xuh shóotdak dáalaaxtuuk. Heem kuss hilíasheewaak. “Baa ala kxawíiannialeesh bahkalaaxtawalákuk.” baalak kuk baalúussaak. Heehtaa óochia xuh shóotdak iixaxúa éhcheohmaachik. Heem kuss hilíasheewaak. “Kan dii óochiak chilaák kan díilih.” baalak kuk baalúuk.
Heehtaa Bilaxpáakdaakbacheesh hinna awé áakeen baa ala kxawíiannioosh ii kalaaxtakuuá Akbaatatdía kon kuúm hinné ii élahchelohmaachik.” hek. Kalakoon ak axúassaasheesh kuss hilíasheek. “Chilaáh.” hek. “Eek annaxápaache kulutták kan dáakuah.” helak
Hinna hilíateesh ak íkee chiláshkaasuuk. Akbaatatdía an baaxpéesh an baatcháacheesh bilaxpáake hawa kúuash ii Akbaatatdía kuss “Ahóoh.” huuk.
Jesus Matthewsh iláak ihchi píisshe déehchewiak.
Jesus koóm kan daáhe kalakoon bacheém dáashe Matthew huum awaasúukaate an bálee ii baakakíiwishdioo kulutchíiash koon awáatak daachím íkaak kuss hilíasheek. “Bii píisshe húuh.” hem iluualáwak píisshe déek.
Ko áhpee Matthewsh aasúua koon Jesus dak akáxphawassdaaweesh dak deéla bach áxp baa duusúulak bálee ii baakakíiwishdioo akkulutché dak bilaxpáake ak isítchiioleete dak ak ihch alíinneete dak iiahúum kúh duúla áxp baa duusúuk.
Hinna íwahkooteesh Pharisees kooté hinna baa duusúuash ehkaáhak Jesus akáxphawassdaaweesh diíak báxxak hilíashiiok. “Sáapii ak dii baachimmíhkuuash hileen bálee ii baakakíiwishdioo akkulutché dak ak baa kxawíihile dak áxp baa duushíi?” huuk.
Jesus iikukkák hilíasheek. “Baa baakuhpée dak baa anneewishé dak akbaalía ak kuss déeilush daache koóuk. Ak alíatdeete kuk ii kuss déeilush daatdeetak.
Heem dáak hinna Akbaatatdía ammaa ii ilíia ala kootáhcheesh ko éhkaalah. “Al ii ihchiwaailíshehkuua ítchihtaa an bat dalásdeeolak ko itchikaaséek.” Bilaxpáakuum baa tátchikaatak baa annawéesh ko balíissaak. Baaleettaa ak baa kxawíihileesh ko ihkulupíawahchewiawaak ko ii hinna awé kuss boók.
Jesus akáxphawassdaaweesh bilisshíissaanneeilush daachi?
John akáxphawassdaawe hawa duúla Jesus diíak báxxak “Shóotaatdak ii Pharisees dak biiluk bilisshíissaanmaaaawahkuilum dik akdiiáxphawassdaaweesh kuk koochéessaailu?” huum
Jesus ihchi kuhtaak bakálee díak kuss hilíasheek. “Bachéem uawishbíak heelak bilikkusséesh it áxpak koonnák kootáa battáauk he? Eehkootassuuk. Ii kooté hinna akuawishbíash kúh koochéessaaohmaachik. Heehtaa al íkuxxawishim hiilák hinna akuawishéesh áachiahak aalaáulak bilikkusséesh íhchish déelak koottannák hilaa kan bilisshíissaanneohmaachik.”
Jesus ii baa xíassaahkaak hilíasheek. “Hilíachessaailuk. Bale iíttaashtee kala shíam ilúuxeecheem bikkaasapíihilaakeem ii chipiák kuss chikáachissaailuk. Koótduulak hinna bikkaasapíihilaakam ialichéesh ilúuppaak hinna al ilúxeecheesh kannaa isaáhiihmaachik.”
Haak baáchuuwilaxxee hilaa díoo ísshe baattáche al ii díoowishe awuúss dápaxxuulak hinna baattácheesh ilúpatak baáchuuwilaxxéesh kúh xaák haawáak ko ii íssheesh kúh xawáak daachíihmaachik. Baaleettaa baáchuuwilaxxee hilaa díoolak ísshe baattáche hilaakéem ii díaluulak kan dáhkulusaau shíakaashiihmaachik.
bacheeítchem dáakbia dak bíam Jesus iíttaashtee dússhihchim dak
Jesus it iláalatchilelak akbaaxalússhihchem húula ishóocheen ishúushpattak hilíasheek. “Balaakbía kala hilaa saáhik. Heehtaa dalóoak dísche ii dússhihtawiilakdak kaka chiléihmaachik.” hek.
Jesus iluuák áxpak déem akáxphawassdaaweesh kúh áxpak daáuk.
Kalakoon heelem bíam Jesus píishko huuáhak iíttaashtee assahké dusshihtéek. Hinna bíash anneéwishim íile ala xapíialahkoosh ii baa ashíche kan báalee axpíluupak.
“Iíttaashtee assahkakáatdahtaa bulusshíhchilak bii óochiaihmaachik.” hiliatak kaláttaak kal ii koochéek.
Jesus iikussáak íkaak kuss hilíasheek. “Bíakaataa daláse kxawíihchessaah. Dii óochiawahchewiawaalak kootíihmaacheesh dáhkalatche baatcháachim kal ii dii alíatdeetak.” hem kala kookaásheen annéesh óochiak.
Jesus hinna akbaaxalússhihcheesh aasúua biléennak ak kóosaachkissheesh dak bilaxpáakalahum saxpikaássuum íkaak.
“Dáalah. Shéessaak. Ittákkaa iháwikaatchek.” hem ilikkákkaahiluuk.
Jesus hileen bilaxpáakeesh xaxúa awéelass isshíalehkaak déela hinna bíakaateesh hiiák ischéeteem chilaák kaka bilaxpáakak.
Heelak hinna íwahkooteesh éetko ii iichiwaáulak aláxalaa déek.
Jesus bacheé ishtáleete iilápuum al óochiahcheesh
Jesus koóm dáalamnak bacheé ishtáleete iilápuum píisshe basáak áapchalakukussahkuua aaliíak hilíashiiok. “David is íilaannee balee baatcheeshík. Balee íkaawilikkuuh.” huuk.
Jesus hileen bachéesh ishtúua dússhihtak kuss hilíasheek. “An baa dáhkalattuuash shóohkalak íkuxxakaattaa kala kootéek.” hem
baa íkuulak Jesus hileen bachéesh chiweetaahiláak hilíasheek. “Hinna baa kooté kalakoon ii dilíissaataahilaalah.” hek.
Heehtaa hileen bachéesh asaalúua kootáa hinna baam ii ilíihchessuuash kala kootáa ii iichiwaáulak aláxalaa déelak bilaxpáakkootaa iikukkúuk.
Jesus bacheém ilíissaam al óochiahcheesh
It iwahkootasséesh asaalúua héelapko kalakoon baleiláaxxawiim bacheém axúa awúualam ilíissaam aaluúla Jesus aaliíolak
Jesus hinna bachéesh axúa awúuan baleiláaxxawiiash isshíalaak déehchelelak kala kookaásheen hinna baam ilíisseesh kak ilíik. Bilaxpáake ak íkee chilásak. “Hinna awé Israel awúuan hilaa baa hilíatawakuua koók.” huuk.
Heehtaa Pharisees hilíashiiok. “Itchilak Baleiláaxxawíiwacheeitchikaasheesh Chíisbishe huua koólem an baatcháache hinna bacheelichkáate ii díahchem ii hileen baaaxualeetxawíia isshíalaak déehcheik.” huuk.
Jesus bilaxpáake daásdeeakuuk.
Jesus ashalakuluuá xaxúa aláachkis dáak alachiwakáauashe koon Akbaatatdía an baa hawasséewiash áappaa baleiichiweeítcheesh ko ii iichiwaák baa anneewishé dak baa baakuhpée dak óochiahkaakuuk.
Jesus koóm hawass dáaweesh bilaxpáakahkaashe an baatcheesúua dak al is dáattuua dak al ihchi kuxsúuleete dak íkaak daasxawaáhak daásdeeakuuk. Kúmmaam iisaxpúatahchewishke is akchilitúuleetak ihch aliilúuleetam ditchitcheeshíiom hawass dashkák áaahkuuash ko kala kootúuk.
Akáxphawassdaaweesh kuss hilíasheek. “Baaxawuá ala talíahchewioo ahák baatcháachihtaa ak baa hilé iikooshtakáatuuk.
Hinna íwahkooteesh kalako ii baa talíahkuuwacheeítche chiwaák “Dís ak baa hilé an baa talíahkuua kuss déehkaak kulutchíhkaah.” haalah.” hek.
Jesus bacheé iiaxpíluupeesh chilakappík.
Jesus koóm akáxphawassdaawe iiaxpíluupeesh iláak baleiláaxxawiia bilaxpáake axúa awúualuuash ii isshíalaak déehkaak baa anneéwishé dak baa baakuhpée dak xaxúa ii óochiahkuua kón kuúk.
Hileén bacheeiiaxpíluupeesh dáasuua koóuk koochihk Simon huuash kúh dáasaasuut Peter heiluash dak ichuuké Andrew huua dak Zebedeesh dáakbachee James huua dak ichuuké John huua
haak Philip huua dak Bartholomew huua dak Thomas huua dak Matthew huum bálee ii baakakíiwishdioo akkulutchéesh dak Thaddaeus huua dak Alphaeus dáakbachee James huua dak
Simon huum Cananaean alaxuáhcheesh átbisheesh dak Judas Iscariot huum Jesus ak iháass kéesh dak. Iwak alachilakappé iiaxpíluupeesh koóuk.
Jesus alachilakappé iiaxpíluupeesh báasak déehchek.
Hileen iiaxpíluupeesh báasak kuss hilíasheek. “Jews kootássee dak Samaritans kooté dak héelass déessaak kooxiíssaalah.
Baaleettaa Israelites kooté úuxkaate xapáak hawass dashkák áaahkuiluash ko kala kootéesh ko aláachkis dáalah.
Hilaakée kan daláaulak bilaxpáake baachimmíhkaak baánnilaak hilíashiiaalah. “Saskáat Akbaatatdía an bacheeítchikaasak an baa hawasséesh kal éehkookaateelak.”
Baa anneéwishe dak baa baakuhpée dak baapúaoochiassee dak óochiahkaak bilaxpáake kala súuash kaka chiléhkaak baleiláaxxawiia isshíalaak déehkaalah. Akbaatatdía baa al ítche baa baatcháache ko dákdakuuk. Chiwakálaa díiluh baa daásdeeak baa kuxsakuuáalah.”
Hinna hawass dalaáwuua bálaa dak
baa ísshe dak huupá dak bale iitché dak bale iíttaashtee alakúke dak kuleéssaalah. Ak baa hilé shóoteeht ammaa duusúua díakuuiluk.
Hinna ashéesh bínnaaluulak ak koolé kuss “Shóotaachi?” haalah.
Hileen bilaxpáake annawikaásuulak al íttaaahkuuash koochihtíihmaachik. Heehtaa koochéessuulak hinna al íttaaahkuuash kootássaaihmaachik.
Ko ashéesh dak ko awaasúualakuluuash dak dalíiolak dii iáhaahak ammaa dachíwaau iikukkuwíassuulak koon kaássaalah. Disáhpuua dústak puuxké chilappiliák dípatchissaa kootáa dáalah.
Ala koottáahilim dii baachiweéwiiluk. Baapanmaachilasshihtúuash koottannák awaasúualahuum Sodom huuash dak Gomorrah huuash bilaxpáake ala chilasshihchéesh kuk doosaléeihmaachik. Iwak ashalakuluuá bilaxpáakuum dii iáhaahuuash iischiisaataahiléeihmaachik.” hek Jesus.
An díakxawiio kootíohmaachik.
Jesus kúh hilíasheek. “Díhch íasseekaasaalah. Dii hawass déewahkaak iisaxpúatahchewishkeem cheétahkaasheem héelass bulusshípuulak ko kan dii kala kootíohmaachik. Baa élahcheliiilush daatak kootáa kúh dii al attáleetdiiilush daachik.
Bilaxpáake dii aliitchíiliohmaachik. Díhch íasseekaasaalah. Dii dúttak dii daxták alachiwakáauashe ishkawúuan díss baa iláak dii datchúshiohmaachik.
Deéla baa biipé bíim ko ii bacheeítchi dak bacheeítchikaashi dak ishóoche dii aaliíohmaachik. Koottannák baleiichiweeítcheesh bii ala kootéesh dak dachíwaalakuulak koóihmaachik. Jews kootássee kúh kuss koótdaalihmaachik.
Heem shóon dii dúttak díiluss baa iláak dii daxchiwíoolak an diláau dak sáakdaaliiilush daatdak ii díhchi baailíshessaalah. Koottannák an dilíiwialuua dákuohmaachik.
Heelak Díilapxuua Akbaatatdía Iláaxbaaxpee an dii baa sheéhchewia dalásawuusseeihmaachik. Kuss sáakdaawialuulak an dilíiwialuua déelahkuulak Baleiláaxbaaxpee kon ilíiihmaachik.
Ak bach akúpe bach kaák kalako ii dappeéhcheohmaachik. Bacheéom dáake kúh kaák chiikúss dáakuua kúh aksáau iitchúulaak bat dappeéhcheohmaachik.
Baa biipé bíim bilaxpáake shóoleeht ii dii dúupiaohmaachik. Heehtaa hawátuum ak daasátchutak ak bii íhchish kaláassuua aa uhpatáahile aaliíosh kuk Akbaatatdía dii kulustalákuohmaachik.
Awaasúualaho hawáteem koon dii baa chúuss déehkuulak kookaásheen díikustak awaasúualahihéem kuss kaláalah. Ala koottáahile dii baachiweéwiiluk. Israel awaasúualakulukkuluuaaheesh chúuss dalaáu it uhpé daliíssuua Bilaxpáakdaakbacheesh báakukkoko chisshíiihmaachik.
Akbaawaachimmíhcheesh ko baatchaatáak akbaachimméesh kuk baheeléek. Bacheeítche ko baatchaatáak ishkawáashe kuk baheeléek.
Heem hinna akbaachimméesh kooxaalawák is akbaawaachimmíhcheesh ala kooté kootdák kal ítchik. Bale baa ishkawáasheesh kúh kala kooták. Kooxaalawák is bacheeítche ala kooté kootdák kal ítchik. Hinna ashishkawuuhawáte is bassáau dáasaasak “baleiláaxxawiiwacheeitcheesh” huulak kootdák hawé an dáasaasuuash kala kannaa xawiikaaséeihmaachik.” hek.
Bilée Isée ak dii héelass déehchewioolak kootíihmaache kuttách chiláalah.
Jesus kúh hilíasheek. “Heem ammaa dachílaauleetak. Hinné kúh kala koottáahilik. Baa sáapkaatdahtaa aláaxuawialaalak anneéleetak puuxké alíaxualahtaa háaksee baapéem áakass iikuschíihmaachik. Bilaxpáake baa sáapkaatdahtaa ammaa aaxuawíoo Akbaatatdía áakass dúschiihmaachik.
Heem óotchia ala chihpashéen baa an dii baachiweé baapé ala sáashiia hiisáa diláak shiiáalah. Bíilaahkaattaa an bahchitchiláak an baa ii baláaush bilaxpáakkootaa ii ashippéelilaalah.
Daxúoo dappiíolahtaa an dii bilaxpáakuua kuk dappeewíoolak aliilúuleetiihmaachim chilíissaalah. Baaleettaa ammaa dachíliiliiilush daache kuk daxúoo dak an dii bilaxpáakuua dak koóuhtaa Bilée Isée héelass ak déehchewiak koon haawéewialak kootíihmaacheesh koók.
Dakáakkaate dúupkaasheem bálaahisshikaatam iiwaaíaschiluuk he? Hileen dakáakkaateesh íiwishdeetahtaa hawátkaatdahtaa shéessaaihmaachik Díilapxuua Akbaatatdía kootáhchessaalak.
30-31 Heem diiluk ammaa dachílaauleetak. Akbaatatdía diiluk dii ichissáak díiluss baailishekaasáak dakáakkaate ahkaáshdaht kuk doosaléek. Heem díhchi baailíshessaalah. Kootáa dáashuua áake dísshiio koóht sáamnak Akbaatatdía kúh éhkaalaachik.” hek.
Jesus dilússhichissaak alaaxtálessuulak koók.
“Bilaxpáaksapeelahtaa al íkuuan bíssee iísaaxuassaak bii ilusshíchissaalak bíh báakukkoko Biilápxe ishóocheen koótbaawakbihmaachik.
Baaleettaa al íkuuan bii éhchelessaak bii ilusshítdak bíh báakukkoko Biilápxe ishóocheen koótbaawihmaachik.” hek Jesus.
Jesus kúh hilíasheek. “Baa chiaxxápbaawiawaak baa ítchiwaawiawaak bach áxpahinmahchewiawaak ko ii hinna awé kuss boók.” diliachissaalah. Baaleettaa bilissheechúttacheem ko bahkulaák boóm kalako ii bilaxpáakkootaa baa bach ílapeeok.
Hinna awé kuss bóosh kalako ii hilíatiohmaachik. Isáaksheem iilápxe iitchúuleihmaachik. Bíakalishteem kúh isahké dak is káale dak iitchúuleihmaachik.
Heem bilaxpáakeem is koochíitaahile aasúuishkawuualiohmaachik.
“Díishooulahtaa dáksaau ko alachisshikaasáak bik bii akxiíluulak bii dii anníihiissuuk. Díishooulahtaa daláakuua ko alachisshikaasáaulak bik bii akxiíluulak bii dii anníihiissuuk.
Dii sapéeolahtaa dís baawatbakálee dáchiissaak bii aláxpak baa chúuss daléessaak kootáa dáshbiilakbialaassuulak bii aláxpak dalúussuulak ak bii píissheleesh dii anníihiissaam dii akxiíwaawohmaachik.
Hinna awé áakeen an dii bilaxpáakuua ko aláchissak áakiluuxiipduulak kalako ii an dii bilaxpáakuua ii baa koochihtéesh xapíilaalohmaachik. Baaleettaa an dii bilaxpáake háakdahkaak díhkulupiak bii bassáalahkuulak an dii bilaxpáakuua ii baa koochihtéesh dáhkuleelohmaachik.
Ak baa annawéesh is baa bakálee baatcháachiihmaachik.
Ak dii sapíhcheesh dii áappaa bíh bii kootúulak ko kala koottáahilik. Heem ak bii sapíhcheesh koóum ak bii húuhcheesh bii áappaa kúh sapíhkuulak ko kala koottáahiluuk.
Akbaatatdía ak iláakuuam sápdahkuulak chiwakálaa Akbaatatdía akiláakuua is baa biíwittuua kala koottáahilim dákuohmaachik. Deéla bilaxpáake baa annawéem sápdahkuulak kúh chiwakálaa ak baa annawéesh is baa biíwittuua kala koottáahilim dákuohmaachik.
Akbiiáxphawassdaaweesh baa sáapeem ítchim díalaalakuulak bilisshíilahkuulak ko bilaxpáakeesh iiháakkaashkaateesh kooláhtaa Akbaatatdía bakáleesh ítchikaassaalakuohmaachik.
John Akbaawilihpíhchesh akáxphawassdaawuum Jesus kuss déehchek.
Jesus bacheé iiaxpíluupeesh baa chiweeítchiiakuuak koowíiak kalakoon déehchek. Heehtaa Jesus déela awé Galilee kuhtée ashalakuluuá shíishiaahe koon baa baachimmíhkaak baa baáliliik.
John koóm anmaalaxtúuiseesh ishkawúualeesh Akhuuwíash Awóonmakaaush baa an díalahkoosh iikukkúk. Heem akáxphawassdaaweesh ham iláak báasak Jesus kuss déehkaak
hilíasheehchek. ““Akhuuwíash Awóonmakaaush díi xuh baa ihéem it awóonmiilu?” haalah.” hem kootúuk.
Hinné baa báxxuuash Jesus bakálee díak hilíasheek. “Chissáak dáak John diíak baa an díawee ammaa díikukkak ammaa alákuua ii áxp iichiwáalah.
Baa ishtáleeteehtaa baa íkuuk. Ak díilisseehtaa díiluuk. Baaalapúaoochiassee óochiook. Baa ahkúxdeeteehtaa baa iikukkúuk. Hawátuum kala súuhtaa kaka chilúuk. Baa baatcheeshkáate Baleiichiweeítcheesh ii baachimmíhkuuk. Ammaa an díaweesh ii bii élahkuuk.
Haak ak bii kaláttaalaatak ak bii aashtáchisseesh Akbaatatdía kon baa áatchinnaachihcheihmaachik.”
Heelak hileen John akáxphawassdaaweesh kan déewioolak kalakoon Jesus hileen bilaxpáakahkaashim ak kooléesh hinna John ala kooté ko ii iichiwaák hilíasheek. “Koottaléesh sáapass dalaáu? Awalashiipím anneettáahileesh kuss sáapalakaa dalaáu? Bilaxpáakalataamneetkaateem kúmmaam huché héeleen bikkaakáateem hawass dashkák dahkulák ko kala kootdák ko alákaawialuu?
Baaleetak. Daléela sáapalakaawialuu? Bacheelák ihkulutchikaáshdak ko alákaawialuu? Baaleetak. Ak ihkulutchikaásheesh bacheeítchikaashaasuua ak kooléesh koóuk.
Heem daléela sáapalakaawialuu? Akbaatatdía akiláakuum koó? Kooták hinné dii baachiweéwiiluk. Kala héele baatcháachkaashe koók. Baa iíschiisaaleetak.
Iíschiisaa Baawaalaáchim Baaxpéesh awúuan an baalaátuuash John ko kuhkuuk.
“Dishootchiisáa ak iláawakoosh báawasak déewahchewiim an daléewialeesh baa ákkuuwiialakuihmaachik.” huuk.
Ala koottáahile dii baachiweéwiiluk. Ak awé alashihchéesh kala héele baatcháache John Akbaawilihpíhchesh koóhtaa Akbaatatdía hawátuum hawassíiakuuash héeleen ii háakkaashkaate dak hawéese dak baatchaachkaasáak John kuk doosaléek.
12-14 Akbaatatdía akiláakuua xaxúa Akbaatatdía an baa hawasséewiash ii iichiwaák baleilíiaakaxpissee kúh ii baalaátuua aa John húuk. Heem hinna ammaa ala sheewée kaláttaalah. Ak huuwíam Akbaatatdía ammaaihchiláakuuhchem Elijah huuash ko kala kootéesh John koók. John Akbaawilihpíhchesh baa baachimmíhkaak baa baáliliiash kukaa Akbaatatdía hawátuum hawassíiakuuash bilaxpáakbatshuoom baa chilastúuleeteesh iichúulaak baa haawéewiook.
Heem iiluk Akbaatatdía an baa íkuchkakuua ak díawiasseesh ala kootúua shóotuu? Ko bilaxpáake ala kootúuash hinné ii baa xíassaawahchewiik. Baakáate ko kan dii kala kootúuk. Anmaaiiwaaíaschiluua koon awáatak iiwaanníak baa dáasaasak hilíashiiok.
“Iiwaanmíakissak ii bach áxpuua buúm iikóoshkissuua baa kóoshbalakuuhtaa dáalissawaleelakussuuk.
Iiwaanmíakissak bilisshée bulushíikissak ii dúusaau buúm dáammuuhtaa díshtamneeoleetak baa dáawatchiissuuk.”
Eeh hileen bilaxpáakeesh iwak baakáateesh ko kala kootúuk. John kuk awalashiipéesh koolíiak óossheetaahile duushíssaak baáchuuwilaxxee isshíissaam hilíashiiok. “Baaláaxaachik. Baleiláaxxawiim axúa awúualak.” huuk hileen bilaxpáakeesh.
Bilaxpáakdaakbacheesh kuk húula baa duusák baa isshíim hilíashiiok. “Baa duúshisaak baa isshiiták kootáa bálee ii baakakíiwishdioo akkulutché dak ak baa kxawíihile dak ko héeleen dahkúk.” huuk. Baa an díawuua sáapdahtaa isítcheessuuk. Heehtaa sáaptaa sáapdaht ammaa ala shiío John dak balee akáxphawassdaaweesh Akbaatatdía is díiannee kuhteetaa an dáalaaliiosh ii an baa baánmalaau baa annámmaak ítchikaashbuuash ko ii baa xíassaak.”
awaasúualahuum koon bilaxpáake ak baa kalátcheleeteesh
Awaasúualaho shíishiaahe kuhtáa Jesus baa baatcháache ahúm díash bilaxpáake ii ihkulupíassaak an bilaxpáakuua ítcheessuum Jesus baa ala kxawiiannioo áakass dúshtak hilíasheek.
Chorazin bilaxpáake tak baa baatcheeshdíalaaliiluwík. Bethsaida bilaxpáake tak baa baatcheeshdíalaaliiluwík. Díhchi baa chúuss déelahchelohmaachik. Baa baatcháachkaasuum díawaawalakuuash baaleetdak Tyre dak Sidon dak kuhtee koon koótbaalak koottaléesh kukaa daásxawaau ii ak batchíikaasheetak bale is bíiwaaisshe ko ii baaaxúasseeliak bilápche ihch ii díaohmaachik. Kal ii hilíatuuash ihchichéhkaak ammaa kxawíihiluuash haawéewiak ko ii koochéeohmaachik.
Heem hinné dii baachiweéwiiluk. “Baapanmaachilasshihtúuash koottannák Tyre dak Sidon dak bilaxpáake kuk ala chilasshihták al ihch iáxxokaasshewioosh kuk baheeláak diiluk baatchaatéeihmaachik.”
Haak díiluh Capernaum bilaxpáake “Balee báakuss báaxxiiak ii balee chikittaawilikkuúohmaachik.” diliataatdelelo? Baaleetak. Diiluk bale shéesh ala koolúua Hades huua ko kuss daléelohmaachik. Baa baatcháatuum alákuuash baaleetdak Sodom ak koolé kúh íkuulak hinna baapé it hileelíohmaachik.
Heem hinné dii baachiweéwiiluk. “Baapanmaachilasshihtúuash Sodom bilaxpáake ala chilasshihchéesh kuk baheeláak diiluk baatchaatéeihmaachik.”
Bíss duúak díhchissaalah.
25-26 Koottaléesh Jesus chiwakáak hilíasheek. “Axée dii ala koolé dak hinna awé áake bacheeítchikaasheesh díik. Bilaxpáakuum al attúuleeteesh baa ala koottáahile ko éhchelahkaak hawátuum íilaa baa éhchekaashdom baa ala koottáahile éhchelahchessaak. Axéekaat al ítchilahcheesh koóm díaleesh ii dalásheesh báaxxiiwaak “Ahóoh.” baak.
Kalakoon Jesus hilíasheek. “Biilápxe baatách xaxúa bakák bii hawasséehchek. Biilápxe ak bii éhchekaashe ittáchkaatak. Biilápxe ak éhchekaashe bittáchkaatak hawátuum bahchilakappák Biilápxe kúh éhchewahkaawakuk.
Díixaxua bíss duúaalah. Kala chia dii haawitáahilak kan baalúuak alíaxiissaak kan dalúuhaawaak bíss díikussaak bii dáasaasaalah. Heelak dii ihchisshíwahchewohmaachik.”
Baa balásdeeak bii cheeshík. An díhchi dilútchiliiilush daacheesh an dii baánmalaaush ko éhkaak ko díaalah. Kalako ii díhchissak baakoon ítche áalahkulohmaachik.
An dii baánmalaau an dii díawahkuua dappiáxkaatak baalúussaakaatbaak.
Bilaxpáakdaakbacheesh baapchikittúuash ko baapé ak íkuchke koók.
Koolaléesh baapchikittúum ko baapé koon Jesus dak akpíisshelaweesh dak baaxawuá alatshíia héeleeta deélom hileen áxpeesh alíisuulak baaxawuá uhpé dúttatak duusaáhuuk.
Heem Pharisees kootéesh hinna íwahkootuuash íkaak Jesus kuss ilaáhak hilíashiiok. “Akdiipíisshelawe íkaah. Hileen baapúum chikitchéessuuk. Baapchikittúua ko baapé koon íwak kootúulak kuk baa iháattuuk.” huum
bakálee díak hilíasheek. “David is baa al iichiweé dáamnuuleeta xuh sáapa? áxpeesh dak alíisuum ammaa koochéesh.
Akbaatatdía aasúua biléelak héelem baaxawuóom chikittaák Akbaatatdía kuss áaleoosh koolúuk. Hileen akchiwakíiwacheeitcheesh kuttát hileen baaxawúash duushíiluhtaa David dak áxpeesh dak hileen baaxawúash dúttak duusúuk.
Haak Baawaalaáchim Baaxpéesh awúuan baalaátak baapchikittúulahtaa ko baapé alachiwakáauashbaakkussahkeesh koon akchiwakíiwacheeitche baa hinnák baleilíiaakaxpisseesh ii dússhisuum alíipdeetahkuuash dáamnuuleeta?
“Baam dii baachiweéwiiluk. Baa baaxpaakaáshim balee héeleelam ko baatchaatáak alachiwakáauashbaakkussahkeesh kuk kootássaak.
Heem Bilaxpáakdaakbacheesh baapchikittúua ko baapé ak páchkiisak ak íkuchkeesh koók. An baa dáhchikitcheeliiilush daache bacheeítche koók.”
bacheém áale kuluhpúpak ii baa hilíssaam
Hileen bilaxpáakeesh kuss ilíiash kalakoon déela alachiwakáauashe biléennem
bacheém áale kuluhpúpak xachíissaam ishkawúualak. Jesus baa aaliíwioo ii baa báxxak “Baapchittúua ko baapé kootáa koon baa óochiahkuua baa ala kootá?” huum
hilíasheek. “Dii héeleeluuan dii sapéelahtaa baapchikittúulahtaa ko baapé dís iisaxpúatahchewishke hawátkaatdahtaa awushéem awuúss passhilák kootáa kala kookaásheen dahkuluttéelohmaachik.
Akbaatatdía bilaxpáake ko ichisshikaasáak kuss baailishekaasáak iisaxpúatahchewishke kuk doosaléek. Heem baapchikittúulahtaa ko baapé baa ítche díalaalak baa ala kooták.” hek.
Heelak hinna bachéesh kuss iikussáak. “Dáale tátchiiah.” hem koochéelem kootáa áale alíatdeettaahilak daaták áale hawáte ala kootéesh kooták.
Hileen Pharisees ak kooléesh asaalák dáak baa kulushpíak Jesus an dappeechíiluuk.
Akbaatatdía Jesus chilakappák baa ishkawáashihchek.
Hinna íwahkootuuash Jesus éhchelak daásbaannatchiihaak iháass déek. Ak píisshe dée iiahúulak héele ak baailíshe xaxúa óochiahkaak.
“Dii óochiawahcheesh ii dilíissaah.” hek.
Jesus íwahkoocheesh kalako ii kushko Isaiahsh Akbaatatdía akiláakuua ammaa ala shéesh kala kootúuk. Hilíatchesheek.
“Bii bashkawáashik hinné.
Bíilaa bahchilakappák awáchisshikaashik.
Baa an día ii balásitchim baláaxbaaxpee axúa awuússaawaawiawaam awé kootáa “Akbaatatdía ammaa an día koottáahilik.” heihmaachik.
Baa ilíitaahissaak al iikukkúuan ihch ii iláxiiak hiisáa iláalattaachissaaihmaachik.
Baa baatcheeshkáate iáxxohchewiassaak kúmmaam bikkaashúam dúttachissaalak ko kala kooták.
Baa baatcheeshkáate al ihchi kuxsúuleetak baa áapshiichihchewiassaak biláaxahchikaateem chiáhissaalak ko kala kooták.
Baa ihkúanneete aa bilaxpáakkootaa kuk Akbaatatdía baa íkuchkitche dak baa chilasshihché dak ihch isaawiaxséen déehchek.
Heelak baa an díahche díaohmaachik.
Heelak bilaxpáakkootaa dáashe dáasaasuum ammaa bíoo kuttáchkaatiihmaachik.” hek Akbaatatdía.
Baleiláaxbaaxpee an baatcháache Jesus ii baa óochiahcheik.
Baapím hinna baleiláaxxawiim bacheém axúa awúualam kón ishtáleettaak ilíihchesseesh aaluúla Jesus aaliíolak óochiahchelak kalako ii hinna bachéesh iláak baa íkaak.
Bilaxpáake ak koolé íkaak chiláshkaasuuk. “Hinna David ichíssaaanneem awóonmakaaush koówissaak.” huuk.
Heelom Jesus ammaa an dasshihtúuash éhkaak daaták kuss hilíasheek. “Awé shóonnahtaa bilaxpáake bach áxp baa hilíssuulak baa bach ílapeeak baa haawíihmaachik. Haak awaasúualahu xuh ashishkawuuhawáte bilaxpáake bach iitchúuluulak iluuakaássaa xapíihmaachik.
Haak Chíisbishe kúh kala koottáahilik. Iiléen baleiláaxxawaaum bilaxpáakeem axúa awuússiiak íilaa bitáaxiialak dúuppeelaak ihch iitchúuleihmaachik. Chíisbishe an baa hawassíiak ammaa kxawíiawiash shóotaak iluualaatbíalak kooták he?” hem.
“Beelzebul an baatcháache ko ii díak ii baleiláaxxawiia isshíalaak déehcheiluk.” bii deesh hileen aláxpaatuua shóotaak baleiláaxxawiia isshíalaak déehcheilu? Heem ammaa an díailuash ammaa bii sheelúua baaleettáahileesh ii xíassaakaashim ko ii díhchi baa aalaliíok.
Heehtaa baaleettaa Akbaatatdía Iláaxbaaxpee ii baleiláaxxawiia basshíalaak déewahcheik. Heem Akbaatatdía an bacheeítchikaasheesh dii héeleeluua ko ii baa xíassaak.
Kalakoon Jesus ii baa xíassaahkaak hilíasheek. “Bachéem baa ataanmíak ko ii awaasúuam biléenmialak ak eé itchíakaashdak koochihkáa dúttak hawass daxché isshéehilak ihch alíinneettaak kala hilaa ammaa ataanmíash dútchiihmaachik.
Ak bii óhchipchissee ak itchúuwiissiiosh koóuk. Ak bii kuxshíssaak ak bii áxp baa hilíssee kan bii iitchúuluuk.
Heem hinné dii baachiweéwiiluk. Baa ala kxawíiannioo dak baa ala kxawíikaasuum shiío dak xaxúa kuk kalaaxtakuúlewioolak kootíihmaachik. Heehtaa Baleiláaxbaaxpee baa an díash Chíisbishe kon díak huulak kalaaxtakuúoleettaahiliihmaachik.
Bilaxpáakdaakbacheesh al ii iláau ítcheessuulak kalaaxtakuúlewioolak kootíihmaachik. Heehtaa Baleiláaxbaaxpee baa ala kxawíikaasuum ii iláaulak hinna baapé kalakoon iisássee aa shóotkalaht kalaaxtakuúoleettaahiliihmaachik.
Balapáale koóum buluhpé ala koon apáale ko ii éhcheiluk.
“Balapáaleem itchilak buluhpé apáalitchiohmaachik. Baaleettaa balapáaleem xawíilak buluhpé apáalikxawiiohmaachik. Buluhpé ala apáale itchi xuh xawíilak balapáaleesh ko ii éhcheiluk.
Iaxassee ko kan dii kala kootúuk. Baatách ii dii batshúoo kootáa sáapitcheem sheelúuk he? An dalásalakootuua ítche xuh xawíilak an diláau kala ko ii xíassaak.
An bilaxpáakuua dak baa an díoo dak ihch áakass dústuuash ii élahchelohmaachik. Sapéelahtaa alataáwittak baa an daasawuúko ítchilak ii an bilaxpáake ítchiihmaachik. Heem sapéelahtaa alataawíkxawaak baa an daasawuúko xawíilak ii an bilaxpáake ítchissaaihmaachik.
Baam dii baachiweéwiiluk. Baapanmaachilasshihtúulak Akbaatatdía ishóoche daláalak an dilíia íassaalaasseesh xaxúa ii dii chilasshihchíihmaachik.
Akbaatatdía ishóoche daláalak an dilíia an déelahche ii dii kuluschí xuh ii dii xapíihmaachik.
Dáalammaahile ii baa xíassee ham balee íkaahkaah.
Pharisees dak baleilíiaakaxpissee ak éhchekaashe dak ham Jesus kuss hilíashiiok. “Jesus balee baachimmílahcheitchileesh hilaakée dáalammaahile ii baa xíassaalahche díalaalak awákaawiawuuk.” huum
bakálee díak hilíasheek. “Hinna baapé bilaxpáake ak baa kxawíihileesh baa iháatdiak baa baaleete kuss chiwakáaush kootáa bale áalammaahile ii baa xíassaahche íkaawiook. Heehtaa baaleetiihmaachik. Akbaatatdía akiláakuum Jonah huuash ii baa xíasseesh kuttáchik.
Jonahsh is baa al iichiweé élahkuuk. Buá isáakaashim koóm Jonahsh appéem íishpuuale baáhko dáawiik. Heem Bilaxpáakdaakbacheesh awé awúuale baáhko dáawiilak iikusták huulák kaka bilaxpáakiihmaachik.
Nineveh bilaxpáake Jonah al ilíiash iikukkák baa ala kxawíiannioosh ii ihkulupíak al ihchi an dúttuua kulussáak ítchiiok. Haak baapanmaachilasshihtúuash hiilák iluuák hinna baapé bilaxpáake ak baa kxawíihileesh ko baa aalíiohmaachik. Heehtaa hilaakée Jonahsh kuk baatchaachkaashissáak hawátam baa baatchaachkaaséem kala héeleen dahkúhtaa it kootáa ihchichéhchewiassuuk.
Bíawacheeitchikaashim uhpássee ak kooléesh awé hawatéem kukaa húula Solomon ammaa éhcheesh ko iikukkuwíak. Heem baapanmaachilasshihtúuash hiilák hinna bíawacheeitchikaasheesh kúh iluuák hinna baapé bilaxpáakeesh ak batshúash ko dii baa aalíiohmaachik. Heehtaa hilaakée Solomon kuk baatchaachkaashissáak hawátam baa baatchaachkaaséem kala héeleen dahkúhtaa it kootáa bii iikukkuwíassuuk.” hek Jesus.
Baleiláaxxawiia chissáaahkuiluk.
Kalachii Jesus baa baachimmíhkaak hilíasheek. “Baleiláaxxawiiam bilaxpáakeem axúa awúuan iikusták déelak hawass dáawak awúum an bínneettaahileesh shíishiaahe chúuss dáak al ihchisshichíilak baa óolapdeetdak
hilíasheeihmaachik. “Hilósh ashé an bii kooléesh kuss bahchisshíiwiik.” haak dáak ala kooléesh híilelak ak koónneetak ashím ishkawuuá kala chilakaxxák baa hoowéetak chúhkeettuulak ko kala kooták.
Kalakoon dáak baleiláaxxawíia xawiikaasée sáhpuakaashim dúttak óola ala kooléesh chimmíchiilak áxpalahkulak ko bachéesh an bilaxpáake xawiikaaséeihmaachik. Dii bilaxpáakbatshuoolak íwak ala kootéesh díiluh dii kootíohmaachik.”
Awaasúum ishkawúuan bach ílutchikiiom Jesus kuss iláalatchilem awéeleen isahké dak akúpbachee dak ilíiwiak óoluuk.
Sapéelak Jesus chiwaák “Awéeleen disáhke dak dakúpbachee dak dii óoluuk. Dii inníiwiook.” hek.
Jesus baaleettaa hilíasheek. “Basahké sapée? Bakúpe sapéeo?”
Akáxphawassdaaweesh óowiiak hilíasheek. “Hileén basahké dak bakúpeesh koóuk.
Iwak ii sheewée sapéelahtaa báakukkoon Biilápxe ak iikukkák al ilíia ak díash basahkéesh dak bakúpeesh dak koóuk.” hek.
bacheém baaapáalawuussiio dúhkaak déehcheesh
Ko baapé Jesus awaasúum koon asaalák déela bilichkiséesh dáaskeen awáatak baa baachimmíhchewialem
kalakoon bilaxpáake duúla áaxxeetiiom iiahúua ii Jesus déela báasheem dahpák awúuan awáachim hileen bilaxpáakeesh binnáaskeetaa iluúok.
Hileen baleiichiweé shíishiaahe ii Jesus hileen bilaxpáakeesh ii baachimmíhkaak hilíasheek. “Hawáttaa bacheelák is awé kuhtéetaa baa awuússiiak
hileen baaapáalawuussiio dúhkaak shóohcheleeht déehchelak alíianneekaate hám kuhtaa xapáahuulak dakáakkaate kon duúla duusúuk.
Awé an biíwishe hám kuhtaa xapáahuulak puuxké dáawuussaam baaapáaluua saskáat asaáhuulak
áxxaashe kal asáak tawéealamnak hileen baaapáaliiosh chóosaahuuk. Heem apáaluuhtaa heelolak ichíhchissaauleetam ko ii apáalissaa úutak chóosuuk.
Hám awé awuuá baaxxée ichíhchisshiia koolúum héelahchiichia xapáahuulak apáaluuhtaa ítchissuuk. Ii kooté baaxxée al apáaluua ahó ii háaksee baaapáalitche úutak kaáuk.
Hám awé al ítche kuhtaa xapáahuulak apáalittak baatcháachkaashe ii al áhchapaale ahkaásak hawá kooshtáauk.”
Dáhkuxuuwishdak díikukkukchiiaalah.” hek.
Baleiichiwaáum ii baa baachimmíhcheesh Jesus ii koochée hileén koóuk.
Píishchiisaa hileen akáxphawassdaaweesh duúla Jesus diíak báxxak “Sáapii hileen bilaxpáake kuss dilíit baleiichiweé ko dachíweei?” huum
hilíasheek. “Akbiiáxphawassdaaweesh díiluk. Akbaatatdía an bacheeítchikaasheesh dak an dii hawassíialakuuash dak baa al aaxuá an balíia ko ii dii baa éhchehchek. Heehtaa hawé kuk kootáakuussaak.
Bilaxpáakeem baa ala koottáahile éhchekaasak kalátchekaashdak ammaa éhcheesh Akbaatatdía áatche áxpihkaakuuihmaachik. Deéla bilaxpáakeem baa ala koottáahile éhchewiassaak kootáa baa iikukkuwíassaalak ammaa éhcheesh shóohkakaatdahtaa kulutchíohmaachik.
Heem baleiichiweé ii awáxp biichiwéesh koók. Ishtúuwisheeht baa íkaassaak ahkúxbisuuhtaa baa iikukkússaak baa éhchessuuk.
Iwahkootuum kalako ii kushko Akbaatatdía Isaiah huuash chúuss ilíim ammaa ala shéesh kala kooták. Hilíatchesheek.
“Baam díikukkaalahkuuhtaa sáapahkuulak dáalaaxtak alákaaalahkuuhtaa sáapdak élahchessuuk.” hek.
Hileen bilaxpáake daasúua kúh chichútuum baa iikukkússaak baa íkaawiassaak kúmmaam ishtáxpuuolak ko kala kooták. Baaleetdak baa ala kootéesh íkaak iikukkák daasawuúko bii éhkaak bii kaláttaak bíss iikussáaulak óochiawahchewihmaachik.
Heehtaa diiluk baalíhkamaataalah. Ammaa alákuua dak ammaa díikukkuua dak kalako ii an dalásittuuash alóhchikaapdohmaachik.
Bacheelák baaapáalawuussiio dúhkaak déehchelak ii baleiichiwéesh Jesus chiweeítcheek.
“Heem hilaakée bacheém baaapáalawuussiio dúhkaak déehcheesh al ii iichiwéesh iisalakusseé hinné koók. Díikukkaalah.
Akbaatatdía an baa hawasséesh bilaxpáakeem iikukkák sáapahkuulak alaaxtalák ak baa kxawíihileesh Chíisbishe húula hiiáhak daasé koon hinna baam iikukkóosh kulushkúak aaléek. “Hileen baaapáalawuussiio ham alíianneekaate kuhtaa xapáahuuk.” beesh íwak koók.
Deéla “Hileen baaapáalawuussiio ham awé an biíwishe kuhtaa xapáahuuk.” beesh hinné koók. Akbaatatdía al ilíia bilaxpáake ak iikukkák kootáa baaihkammáachihtaa
an baa kalátche xéepkaatak ichíhchisshiileetdassheen Akbaatatdía al ilíia kalako ii díakxawiio dak ammaa chúuss dée dak shíassaa an baaihkammáacheesh ii xapíiak ii koowéek.
Deéla “Hileen baaapáalawuussiio ham baaxxée ichíhchisshiia koolúum héelahchiichia xapáahuuk.” beesh hinné koók. Baleiichiweeítcheesh ak iikukkák éhkaak isítchiiohtaa baaík ihchi baashitchíiak “Bas bálee hammiséelak ítchiihmaachik.” hiliataatuua kalako ii al ilíiash ipúalitak áhchapaalissuuk.
Aaleéla. “Hileen baaapáalawuussiio ham awé al ítche kuhtaa xapáahuuk.” beesh hinné koók. Akbaatatdía al ilíia ak iikukkák éhchekaasheesh baaapáalawuussiiosh apáalittak baaxawuá al áhchapaale háw ahkaásak hawá kooshtéelak ko kala kootúuk.
Jesus baaapáalikxawiiam ii baa xíassaahcheesh
Jesus koóm Akbaatatdía an baa hawasséesh ii baa xíassaahkaak baleiichiweé iháam chiwaakuúk. “Bacheelák is datshíia baaapáalawuussiio al ítche ko dúhkaak déehchek.
Iháalak ihámnolak kalakoon hinna is koochíia húula baaapáalawuussiio xawáaulak óola dúhkaak hinna baaxawúash héeleen déehkaak íhkashiak déek.
Baaapáalikxawiia dak baaxawuá bach áappaa apáalak kalakoon ala kuhké kan diíolak al ítche dak ala xawíia an dúuppee kala xíassaak íkuuk.
Kalakoon hinna alatshíia ak éesh ishkawáasheesh hilíashiiok. “Baaxawuá awuússaalaak buh. Shóotaachim baaapáalikxawiia áappaa apáaluu?” huum
hilíasheek. “Bas koochíia hawátam kon balee hilíachek.” hem báxxak hilíashiiok. “Baaapáalikxawiia buluchíitbiilu?” huum
“Baaleetak aaláa baaxawuá al apáale áappaa dilúchiitdoh.
Baakoon bach áappaa apáaluulak baa talíawahkuulak ak baa talíahche baachiwaák “Baaapáalikxawiia koochihk iháaxiiak daxtáahak aláxiiaalah. Heehtaa baaxawuá kuk bach aaliíak baaxawuá iichíilaasuua ishkawuússiiaalah.” baawihmaachik.” hek hinna alatshíia ak éesh.
baaapáalawuussiio kala héele iakaáshkaateesh
31-32 Jesus kala chii iháam chiwaák hilíasheek. “Akbaatatdía ammaa hawasséesh shóotdak hinna baleiichiweém ko ii baa xíassaawahchewiik. Baaapáalawuussiio kala héele iakaáshkaateesh ko kala kooták. Bacheelák dúttak is datshíia koon awuússeelak háaksee baaapáale kala héele balaxaawé isáatkaashe koók. Dakáakkaate duúak alaakaashúua héelahchiia ihchíssheliailuk.”
Jesus iiwaaxawuapúalioo ii baa xíassaahcheesh
Jesus koóm baleiichiweé iháam ko ii baa xíassaahkaak hilíasheek. “Akbaatatdía ammaa hawasséesh iiwaaxawuapúalioolak ko kala kooták. Bíalak baaxawualíawiak iiwaaxawuapúalioo dak baaxawuachía ahkaáshdak bach íhkashiak dúxsache aa íhkashiaitchiiak dúushiit dappóoxiik.”
Jesus baleiichiweé ii baa xíassaahcheik.
Hileen bilaxpáakahkaasheesh Jesus kuss ilíit baleiichiweé kuttách ko chiweéik.
Jesus íwak baleiichiweé chiweelák kushko Akbaatatdía akiláakuuash ammaa ala shéesh kal ii kuhtaa kooták. Hilíatchesheek.
“Balíilak baleiichiweé ko ii balíiwihmaachik.
Hinna awé díash kukaa baa alaaxtúuash ii biichiweéwihmaachik.” hek.
Jesus iichiwéesh koowíiak ak baa iikukkóosh íhchish dáak ik awaasúua bilíchiilim akáxphawassdaaweesh duúla Jesus diíak baa báxxuuk. ““Baaapáalikxawiia dak baaxawuá bach áappaa apáaluuk. deesh iisalakusseé balee chiwaawilikkuúh.” huum
bakálee díak hilíasheek. “Baaapáalawuussiio al ítche ak baa awuússeesh Bilaxpáakdaakbacheesh koók.
Alatshíiash kuk hinna awé koóm baaxawuá baaapáalawuussiiosh Akbaatatdía hawátuum hawassíiakuuash ak aché koóuk. Baaapáalikxawiia kuk Chíisbishe ak píisshe dée koóuk.
Is koochíiash baaapáalikxawiia ak awuússeesh Chíisbishe koók. Baa talíahkuua baapiiháake koók. Ak baa talíahche bilaxpáakiaxpawishe koóuk.
Baaapáalikxawiia koowátiiak aláxiiom baapiiháakdak Chíisbishe ak píisshe déesh hilíatiohmaachik.
Koottannák Bilaxpáakdaakbacheesh báakukkoko húuash is bilaxpáakiaxpawishe déehchelak kuluchíshia dáak bilaxpáake ak baa baa kxawíihilihche dak bilaxpáakbatshua dak dashpák
Bilée Isée héelass shítuulak íiwuua baatcháattaak hawa ilísuua ii saxpák ii íichilapaxak baa baatcháatdioo áaahkuua ii baa koochihtíihmaachik.
Aksáau Akbaatatdía shóon awé kootáa bacheeítchikaashdak dáake xaxúa baa tátchikaatuum áxpak koolák sáasaahuua ii áxxaashe ala sáashiia ko kala kootíohmaachik. Dáhkuxuuwishdak díikukkukchiiaalah.” hek.
baa íiwisahkaashim alatshíia héeleen aaxuóosh
Jesus koóm hilíasheek. “Akbaatatdía an baa hawasséesh koóm baa íiwisahkaashdak alatshíia héeleen aaxuóolak ko kala kooták. Hinna baam aaxuóosh bacheelák óolapak puuxké kak íaxuak daásitche ii baa eé xaxúa iiwaaíaschilak bálee dúttak hinna alatshíiash ii íaschilik.” hek.
baaló kala héele íiwisahak ítchikaasheesh
“Akbaatatdía an baa hawasséesh koóm kúh baaló ko kala kooták. Ak baa ii baa íaschinnak baaló kala héele íiwishahak ítchikaasheesh ko chíilik.
Daachían hawátdak óolapdak íiwishe ahkaasáak ítchikaatdak baa éesh xaxúa iiwaaíaschilak bálee dúttak baalóosh ii íaschilik.
Jesus iiwualaxáaum ii baa xíasseehcheesh
47-48 Akbaatatdía an baa hawasséesh kúh hinné ko kala kooták. Bilichkisée koon bacheéolak iiwualaxxáau binmúuass shítuum hinna iiwualaxáaush ílutchikiim binnáaskass dúuxalioom buá shíishiaahe koolúuk. Heelak awáatak al ítchite kulutták ísshiliak buá al ítchissee kuk hawáxiiok.
Heem baapiiháakdak íwahkootiihmaachik. Bilaxpáakiaxpawishe duúak bilaxpáake ak baa annawée dak ak batshúa dak dúuppeelehkaak
ak batshúash kuk Bilée Isée héelass shítuulak íiwuua baatcháattaak ilísuua ii íichilapaxuua ii baa koochihtíihmaachik.” hek.
Baleilíiaakaxpissee dak baleiichiweeítche dak bach áxp baa hilúuk.
Kalakoon koóm Jesus hilíasheek. “Hileen baleiichiwéesh iisalakussaalitúua élahkuu?” hem áxpeesh “Eeh Jesus.” huum
kuss hilíasheek. “Heem hileen baleilíiaakaxpissee ak éhchekaashim Akbaatatdía an bacheeítchikaashbia is baa al iichiweé ítcheesh ii baachimmíhkuuash ashéem ak eém ammaa eé ítchikaashihcheesh iískokaate dak ala hilaaké dak kuluschéesh ko kala kootúuk.”
Hawáttaa Nazareth koon Jesus baa hilíkalatchessuuk.
Jesus iwak baleiichiwaáum chiwaák koowíiak déek.
Aasúuanmishe kuss dáak alachiwakáauasheesh koon baa baachimmíhchek. Ak iikukkóosh chiláshkaasuuk. “Shóotaatdak ii hinna bacheé ammaa éhchekaashe dak baa baatcháacheesh ahnía?
Ala hinné sapéekaatdak akbaachínneesh dáakeesh koochichéehilak. Isahké dáashe Mary huuk. Akúpe James dak Joseph dak Simon dak Judas koóuk.
ii baa hilíkalatchessuuk. Heem Jesus kuss hilíasheek. “Akbaatatdía akiláakuua awé iháatdelak bilaxpáake ak iikukkóosh chikittaakuúok. Heehtaa aasúuanmishe dak aasúuishkawuuash dak kuhkáa chikittaakuússuuk.” hek.
Hileen bilaxpáakeesh baa kalátchessuuash kalako ii kuhtee koon Jesus áalammaahile kooshtakáatak.
John Akbaawilihpíhchesh an dappiíosh
Koolattéesh Jesus is baa al iichiweé asíitdak awéesh ak xalússhihchem Herod huuash iikukkalaaták
baa dasshihkaáhak ishkawáashe áxp iláak hilíasheek. “Eek bacheé John Akbaawilihpíhchesh koóm kaka bilaxpáakam kalako ii baatcháatak ammaa hilé baa iíschiisaaleetuuk.”
3-4 Iíschiisaa Herod akúpe Philip uá Herodias kataalím kalakoon John koóm Herod kuss shiialahkúik. “Duákdahkatdaalak aláxpe kalako ii Akbaatatdía is baleilíiaakaxpissee dilússhishim ko ii baa kxawíilialaalaalichik.” hek. Heelak John koóm Herod dak Herodias dak ammaa ala shéesh Herod isítcheessaam ko ii dáacheehkaak áale daxchíhkaak anmaalaxtúuashe ishkawuússeehchek.
Herod John dappeéhchewiaht bilaxpáake “John Akbaatatdía akiláakuuk.” haak ilíikalatchekaasuum alaxaxxík.
Deéla Herod anmishé hiilák bilikkussáak baasaxphilúulak Herodias dáakbiakalishte hileen bachéesh ishóocheen dissakuulák Herod isítche ii
kuss ihchi baa ímmitiiak hilíasheek. “Akbaatatdía an biikukkóon sáapdaht deewíalaalak balakóowiik.” haak dakkachéek.
Hinna bíakalishte isahké ammaa sheéhche sheék. “Hilaakkaáshe John Akbaawilihpíhchesh aashúua baleeewiaxsaaiséem áakeeliiak ko bakúh.” hem
Herod iikukkák itchisséek. “Hilaák kala sáapdiawaa?” hiliatak. Heeht hileen baa kusséesh ishóotuuan shiiák ihchi baa ímmiteelassheen ammaa kaaléesh díakuuhchek.
Heem baa báasak anmaalaxtúuasheesh kuss déehkaak kuhtéen John áape dappaxíhchelak
kootáak baatám aashúuash áakeeliiak aaluúolak hinna bíakalishteesh kuulák chiikúss aaléela isahké kuúk.
John akáxphawassdaaweesh duúla axúa kulutták aaleéla dúusaak kalakoon Jesus diíak hinna baa ala kootéesh chiwaáuk.
Jesus bilaxpáakahkaashim baa duushíhcheesh
Hinna íwahkooteesh Jesus chiwaáulak daásbaannatchiihaak ittách báasheem dahpák déela ammaa ala hámneetam kuss dáak koon daachík. Hileen bilaxpáakahkaashe ala koolé ehkaáhak ashalakulukkúluuaaheesh kukaa iikuschitáahilak deéla binnáaskeetaa awán dáak Jesus píisshe daáuk.
Jesus binnáaske híilem bilaxpáakahkaashim óolak kaáum íkaak daasxawaáhak daásdeeakuuak chilahpák is baa baakuhpáau dak is baa anneewisúua dak óochiahkaahik.
Kal áhpaa aaléelak akáxphawassdaaweesh duúla Jesus diíak hilíashiiok. “Kal áhpaalawak kootáa hilihtée baa hámneetak. Hileen bilaxpáake kan déelahchelak ashalakulukkúluuaahe kuss dáak óosshee íaschilioh. Ko ítchiihmaachik.” huum
baaleettaa kuss hilíasheek. “Baakoon hileén kaáulak alíatdeetak. Díilaa baa duushíhkaalah.” hem
hilíashiiok. “Kala shóotbaak koótbuuk he? Bas baaxawuaóosuua chiaxxukáatak bas buá dúupkaatak ammaa buusúua kala koowikáatak.” huum
“Bíss aaluúaalah.” hek Jesus.
Hileen bilaxpáake xaxúa chiwaák bikkaashúa koon awáachihkaak kalakoon baaxawuá chiaxxukaásheesh dak buá dúupkaasheesh dúttak báakuss íkaak chiwakáak Akbaatatdía kuss “Ahóoh.” haak kalakoon hileen baaxawúash dúusheesheetaak akáxphawassdaaweesh kuuák dúmmachihchelem
bilaxpáake iixaxúa baa duusák iaxpásuum ammaa duusúua alaxpé hileen akáxphawassdaaweesh chilakappúum baaísshe axpíluupam ílutchikiiok.
Hileen ak baa duushéesh bacheé kuttáche pilakisáa pilaké iichiaxxaatúuk. Bia dak baakáate dak kuk chimmíssuuk.
Kalakoon Jesus hileen akáxphawassdaaweesh báasheesh dahpíhkaak iisalakusáa bilichkiséesh áakuhchiss déehkaak ik déessaa hileen bilaxpáakahkaasheesh kuk dáakuahchek.
Heelak kan baa kuluhchiáxuulak déela shiché héelahkass dáak chiwakíiwiak. Kala chihpasaá aaléem ittáchkaatak.
Hileen akáxphawassdaaweesh kuk kan báasheesh ii awateé daáuk. Huchíss daáum kalakoon huché dak binnaxxiché dak kan baatcháatdawik.
It chilaákshissaa it chihpashím kalakoon Jesus bilé áakeetaa díilak áxpeesh kuss déek.
Hileen akáxphawassdaaweesh Jesus bilichkiséesh áakeetaa díilim íkaak dúhpupeeo ii baa ehkuuleettaahiláak “Eek ahpaláaxak.” haak ilísuua baatcháattuum
kala kookaásheen Jesus hiliashiiáhik. “Ammaa dachílaauleetak. Bíik bah. Dúhpupeelessaalah.” hek.
Petersh bakálee díak kuss hilíasheek. “Jesus koolíiash díish he? Diah bilé áakeetaa bíh bii díilihkaah. Heelak díss baaléewiik.” hem
hilíasheek. “Húuh.” hem Petersh báasheesh koon chilahpák bilé áakeetaa díilak Jesus kuss déek.
Hinna huché hiisáakaasheesh Petersh éhkaak chilaáhnelak kalakoon binmuúss déek. Ilísaak “Jesus bii kulustawakúh.” hek.
Kala kookaásheen Jesus isché déehkaak Petersh dúttak “Baa dáhkalatche shóo? Sáapii dalásduupa?” hek.
Báasheesh diíak kal aáchiwak dahpílom kootáa hinna huchéesh koowaáhik.
Hileen báasheesh ak awúualeesh hilíashiiok. “Akbaatatdía dáakbachee díim koottáahilik.” haak kalakoon kuss ishúushpattak chiwakáauk.
Hawáttaa awé Gennesaret huua koon Jesus baa baakuhpée dak baa baailíshe dak óochiahchek.
Bilichkiséesh áakkee diíak hinna awám Gennesaret huuash koon iikuxpúuk.
Heelak hileen bilaxpáake Jesus íkaak sapéelak ehkaáhak bat chiwaaláaliiolak kootáa aláxaliia déelak is baa baakuhpée dak is baa anneewishé dak xaxúa éetko aaluúak
bakáak ittákkaa iíttaashtee háchkam assahké annappíia dússhihchiwioolak koochéehchelak ak dússhihche xaxúa anneéo óochiook.
bas baaxaalíoo an baa baálilaau
Jerusalem kukaa Pharisees dak baleilíiaakaxpissee ak éhchekaashe dak ham duúla Jesus diíak báxxak hilíashiiok.
“Kala sáapeesh ko ii akdiipíisshelaweesh bas baaxaalíoo ammaa kaláttuuash koochéessuu? Istúua íisshiwissaa baa duusák ii ihchi baa ashíttuuk.” huum
bakálee díak hilíasheek. “Sáapii Akbaatatdía ammaa íkuchkeesh dilússhisak an baa dáhkalattuua kuttách ko ii díaluu?
Iwak ii baa xíassaawaawiik. Akbaatatdía ammaa balee díahche “Dáksaau chikittaakuuáalah.” haak “Aksée ak báahche dúttak dappeéohmaachik.” hek.
Heehtaa diiluk ala sheelúua “Bachéem aksée kuss hilíasheek. “Baa al ii dii bahkuxshíwiiilush daacheesh kal Akbaatatdía bahkukúk.” helak”
kalako ii aksée kuxshiwíalak kuk baaleetak.” daailuk. Akbaatatdía al ilíia bitáaxiilaak díilaa ammaa dáhkalattuuash ko ii díalahkuuk.
Disákkupeeisaau kushkotáahilia Isaiahsh dii ala kootúua éhkaak hinné baalaáchik.
Daasawuúko bii kalátchessuuk.
Ammaa ii baa baachimmíhkuua dak ammaa íkuchkuua dak bilaxpáake íilaa díoosh kalako ii bíss chiwakáauhtaa báheelia baa hámneetuuk.” hek Akbaatatdía.”
bilaxpáake ii baa ashíche
Jesus bilaxpáakahkaasheesh kuss hilíasheek. “Duúak hinné díikukkak éhcheitchiiaalah.”
Bilaxpáakeem baam úuwuusseelak kuk ii baa ashíchissaaihmaachik. Heehtaa bale ilíikxawiia íia koon iikuschíhche kuk ii ihchi baa ashítcheihmaachik.” hek.
Kalakoon akáxphawassdaaweesh duúla Jesus diíak “Eek baa sheelée Pharisees iikukkák iáxxolitdelituuash élahche?” huum
hilíasheek. “Báakukkoole Biilápxe baaapáaleem kon awuússeessaalak xaxúa dúuchiichiihmaachik.
Eek bilaxpáake kuss dasshihchíssaalah. Baa ishtáleeteem baa ishtáleete ihéem dúuxaasak aák hawass daáhmialak ko kala kootúum iilápta xakúpeem awuúss passhíohmaachik.”
Peter koóm hilíasheek. “Eek dilíia sáapdahchelak balee chiweeítchiiah.” hem.
“Diichiwúsuua shíishtuu? It dáalaaxtuu?
Bilaxpáakeem baam duushdák íishpuua ko kuss dáak kalakoon chúuss déeihmaachik.”
18-20 Heehtaa al ilíia íia koon iikuschíhchelak baa an daásawuuko al iikusché koóuk. Ammaa kxawíianniawioo an dasshihtúua dak bilitchilappiío dak bach kataalúua dak bale aláxushkawiia shíishiaahe dak bale baa ataalé dak bale biísshe dak baa al ilíiwisuua dak hileén xaxúa daasawuúko duúok. Iwak bale batshúa kal ii dii baa ashíchiihmaache koóuk. Heeht bik ala sheewée it baa dilushissáau dísche alíisshiwissuulak ii dii baa ashíchissaaohmaachik.” hek.
bíam an baa kalátche
Jesus ala koolé koon dáak daásbaannatchiihaak awaasúualahuum Tyre huua dak Sidon huua dak kuhtaa dáak koon dahkóolitbiak.
Kuhtéen Canaanitebiam húula Jesus kuss basáak it hiisáa iláak bakáak hilíasheek. “Jesus David is íilanneesh díik. Bii daásdeeak bii kuxsawakúh. Baleiláaxxawiim balaakbía axúa awúualam baailísaak baatcháachik.” hem
ilíissaataahilim Jesus akáxphawassdaaweesh kuss hilíashiiok. “Eek bía balee píisshe huuák al ilíia hiisíialawak xawíik. Chiwaák déehkaah.” huum
hilíasheek. “Israel bilaxpáake koóum kúmmaam iisaxpúatahchewishke xapíiiluash ko kala kootúum kuttách bii kuss húuhchek.” hem
hinna bíash húula Jesus ishóocheen ishúushpattak hilíasheek. “Jesus bii íkaawakuh.” hem
hilíasheek. “Baakáate is óossheeo ischawúuan kulusták isaashkakaásuua ko kuss shíitak baa ala kootássaak.” hem.
“Eeh kooták Jesus. Heehtaa baaiihulishoopé koon is óossheeo annatchiiá ala xapé bishké koóuhtaa duushíiluk.” hem
hilíasheek. “Bíakalishtaa baa dáhkalatche baatcháatdassheen díhkualaassaam ammaa dakáale kooták.” hem kala kookaásheen hinna bíash dáake aliatdeetéek.
Jesus bilaxpáake ahúm isaanneéo óochiahkaahik.
Jesus dak akáxphawassdaaweesh dak kukaa daáush bilichkisée Galilee huua kuss chissáaulak binnáaskeetaa daáuk. Kalakoon deéla shichím héelahke diíak awáatuulak
bilaxpáake ahkaáshdak duúla diíolak ak díilissee dak baa ishtáleete dak ak dúassee dak ak ilíissee dak baa anneéwishe aaluúla ishóocheetaa dúusaaum xaxúa óochiahchek.
Jesus bilaxpáakahkaashim iháam baa duushíhcheesh
Jesus akáxphawassdaaweesh iláak kuss hilíasheek. “Hileen bilaxpáake balasxawaáhak balásdeeakuuk. Baapé dáawiitaahilim bii áxpak hileelúum ammaa duusúua haawík. Kal alíishkaasuum baa duúshbahcheleettaa déewahchelak it ashé diíssuua aaláa saaháak awaílichioh.” hem
hileen akáxphawassdaaweesh bakálee díak hilíashiiok. “Hinna awé anneetéelam shóohteen óosshee bulutták hinna baa ahkaáshe baa duúshbahkaak úhpiiwuuk he?” huum.
“Dís baaxawuá sáawi?” hem “Sáhpuak buá iátkaate kúh sáawaachkaatak.” huuk.
Kalakoon Jesus hileen bilaxpáakeesh awéen awáachihchem kootúum
hinna baaxawuá sáhpuash dak hinna búash dak dúttak aák chiwakáak kalakoon dúusheesheetaak akáxphawassdaaweesh kuúm chiikúss dúmmatuuk.
Hileen bilaxpáake baa duusák iaxpásuulak akáxphawassdaaweesh óosshee alaxpé bach aaliíolak baaísshe isáakaashe sáhpuoom ílutchikiiok.
Ak baa duushéesh héele bacheé pilakisáa pilaké shoopák bía dak baakáate dak kúh chimmíssuuk.
Hileen bilaxpáakeesh déehkaak kalakoon akáxphawassdaaweesh áxpak báasheesh dahpák kalakoon awám Magadan huuash alápasshiss dáak diíok.
Dáalammaahile ii baa xíassaalahche kala chii balee íkaahkaah.
Pharisees dak Sadducees dak ham duúla Jesus hilíashiiak chilasshihchiwíook. “Báakukkoko dáalammaahile ii baa xíassaalahche díak balee íkaahkaah.” huum
bakálee díak “Ahpaat “Anmíliiwaxpee alápasshiko awáxe híssheetam chilaákshilak baapítchiihmaachik.” daailuk.
Haak chilaákshit “Anmílasiia alápasshiko awáxe híssheetam kootáa awáxalaatchialak hinna baapé baápxawiiihmaachik.” daailuk. Awáxe ii xíassaawisuum alákaak sáapbialak élahkuuhtaa ii baa xíassee Akbaatatdía húuhchem dáalaaxtataahiluuk.
“Hinna baapé bilaxpáake ak baa kxawíihileesh baa iháatdiak baa baaleete kuss chiwakáaush kootáa bale áalammaahile ii baa xíassaahche ihchi óoweehchewiook. Heehtaa baaleetiihmaachik. Jonahsh ii baa xíassaawahcheesh kuttáchik.” haak kalakoon íhchish déek.
Bilichkiséesh áakkaass dáak kuhtee diíolak akáxphawassdaaweesh baaxawuá kalaaxták aalaáuleetak.
Jesus koóm áxpeesh kuss hilíasheek. “Díhch íassiiaalah. Pharisees dak Sadducees dak is iiwaaxawuapúalioo ditchiláatuuk.” hem
iín bat shéess iláak hilíashiiok. “Sáapahche iak baa sheé? Baaxawuá aawuúoleete ii íwahkosheewissaak.” huum
hinna baa ii iláaush éhkaak daatdák hilíasheek. “An baa dáhkalattuua shóo? Dís baaxawuóoleete sáapii baalilísuu?
It dáalaaxtuu? Baaxawuá chiaxxukáatam bacheé pilakisáa pilakák chiaxxúm ii baa duúshbahcheesh kan dahkalaaxtáau xuh sáapa? Baa duúshkoowiiom alaxpé baaísshe ílutchikdaak dáhkuluttuulak sáawi xuh
deéla baaxawuá sáhpuam kúh bacheé pilakisáa pilaké shoopám ii baa duúshbahcheesh kan dahkalaaxtáau xuh sáapa? Baa duúshkoowiiom alaxpé baaísshe isáakaashe ílutchikdaak dáhkuluttuulak sáawi?
Shóotaatdak ii baaxawuá ko ii balíissee dáalaaxtuu? Pharisees dak Sadducees dak is iiwaaxawuapúalioo ditchiláatuuk. Díhch íassiiaalah.”
Kalakoon hilaa iiwaaxuapúalioo ko ii ilíissaa Pharisees dak Sadducees ammaa baachimmíhkuua al iháattuua kala ko ii ilíim éhkuuk.
Jesus Akbaatatdía dáakbachee díik.
Awaasúualahum Caesarea Philippi huuash koosaa daáulak Jesus koóm akáxphawassdaaweesh hinné báxxak hilíasheek. “Bilaxpáakdaakbacheesh sapéek hiliatuu?” hem
kuss hilíasheek. “Kootdák diiluk dalásshootuu? Bii sapéek diliatuu?” hem
Simon Petersh ilaáhak hilíasheek. “Akbaatatdía baa ii baa koochihtéesh dáakbachee díik. Akhuuwíash Awóonmakaaush díik.” hem
hilíasheek. “Jonahsh dáakbachee sheeh Simon an dalásitcheesh kal alóhchikaapik. Baa balee dachíweesh báakukkoon Biilápxe koóm íilaataahilia kon dii éhchehchek. Bilaxpáakdak kon dii chiweéssaak.
Haak hinné dii baachiweéwiik. Bale dáashe “Peter” huua balákuk. Eeh. Dii balasáasak “Baáhpe” baak. Ii kootéesh hinna baáhpe koon ak bii kalátcheesh iiwátxiiwaawihmaachik. Heelak bale shée koóhtaa bas bilaxpáake iichúulehtaa axshéessaaihmaachik.
Ak bii kalátcheesh ko dii hawasséewahchewihmaachim dii bacheeítchiihmaachik. Hinna awé áakeen bas bilaxpáake héeleen baa sáapdahtaa koótdahchewialaalak kootíihmaachim Akbaatatdía kon kulusshíissaaihmaachik. Haak baa sáapdahtaa koótdahchewialaassaalak kúh kootássaaihmaachik.”
Kalakoon Jesus akáxphawassdaaweesh kuss hilíasheek. ““Akhuuwíash Awóonmakaaush díik.” duuash diiluk kan bii sapéelak bii élahkuuk. Díixaxua ii dilíissaak ii díichiweessaataahilaalah.” hek.
Jesus an baailíshewiash dak ala sheewíash dak al ii ilíiash
Kal íwahkooteesh Jesus koóm akáxphawassdaaweesh áxp iichiwaák hileen baapiisahkússee baa ala kootbíash chiweeítcheek. Jerusalem kuss déelak baaisáate dak akchiwakíiwacheeitchikaashe dak baleilíiaakaxpissee ak éhchekaashe dak baatcheeshkaássaak baa baatcháache ahchúuss déehcheohmaachik. Dappeéohmaachihtaa baáhko ii dáawiia kalakoon Akbaatatdía chiléhchelak kaka bilaxpáakiihmaache chiweék.
Heem Petersh koóm Jesus aaláak aák haweaxaáhak alilásak kuss hilíasheek. “Eek baa balee dachíwee kootássaaihmaachik. Ii dilíissaah.” hek.
Jesus iikussáak Petersh kuss hilíasheek. “Chíisbishe akukkoón dahkúh. Bashóocheen dáakahkak bii baa hínnaassaawialaak. Akbaatatdía an baa dasshihchéesh díalaassaak. Baaleettaa bilaxpáake an baa dasshihtúuash ko díalaak.” hek.
24-26 Kalakoon Jesus hileen akáxphawassdaaweesh kuss hilíasheek. “Bilaxpáakeem awé ammaa ala kooléesh ko bassáahchelak kalako ii an bilaxpáake ii baa koochihtéesh xapíialak shóohtaa ítchi? An bilaxpáake ii baa koochihtéesh kan déehchelak baam ii bakálee déehkaak kala chii kulutchiwíalak baaleetiihmaachik. Hinna awé áakeen an dii bilaxpáakuua ko aláchissak áakiluuxiipduulak kalako ii an dii bilaxpáakuua ii baa koochihtéesh xapíilaalohmaachik. Heehtaa an dii bilaxpáakuua díhkulupiak bii bassáalahkuulak an dii bilaxpáakuua ii baa koochihtéesh alóolapak dáhkuleelohmaachik. Ak bii píisshe dée átdewialak ihchi háakahkaak baatách xaxúa dúusaak cheéshdaak is baawatbakálee chiiák baa chúuss déekaasak heelak kala hilaa bii píisshe húuihmaachik.
Ii íwahkoosheeweesh baapéem Iilápxe alasáashiiwaaxpeesh héeleen Bilaxpáakdaakbacheesh is bilaxpáakiaxpawishe áxpak báakukkoko húuihmaachik. Koottannák bilaxpáake hawátattachiia ammaa an díak al ihchi an dúttuuash bakálee chilasshihchíihmaachik.
Ala koottáahile ko dii baachiweéwiiluk. Hilaakée hám dii héeluuan ak iluuák daachéesh it dashíssuua Bilaxpáakdaakbacheesh báakukkoko huulák is bilaxpáake ala hawassíiakuuwiash alákaalohmaachik.” hek Jesus.
Hawáttaa Jesus iisé ihkummíilak táachiiatak.
Koottaléesh baapé ii sáhpua Jesus koóm Petersh dak ak bach akúpe James dak John dak awaxaawé báakum bassáan dáak isshíss aaléek.
Isshé diílom al íkaataahiluuan Jesus iisé ihkummíilak áxxaashe ko kala kooták baaaxúassee chiíiakaatak táachiiate ii sáasaaheetak.
Heelak al akúkaa húuleettaa al íkaataahiluuan Akbaatatdía akiláakuuom Moses huuash dak Elijah huuash dak koon iluuák kaák Jesus áxp iláaattuuk.
Petersh koóm Jesus kuss hilíasheelitdelek. “Jesus balee hileelé ítchikaashik. Daláskootdak aláatchiliche dáawiikaasheem díi dak Moses dak Elijahsh dak battaawalakaáhmiik.” haak
it ilíia úhpaahiissaa al akúkaa húuleettaa ahpaaxám táachiiatak húula iaxuáhim héeleen bale áapchim kuss iláak hilíasheek. “Hinné bii balaaké koóm awáchisshik. Baa an día ii balasé ítchikaashik. Al ilíia xaxúa díikukkaalah.”
Hileen Jesus akáxphawassdaawe iiláwiiom ak kooléesh iikukkák dúhpupeekaasak iisawuuá xapák kaáuk.
Jesus húula dússhihtak “Chiláalah. Ammaa dachílaauleetak.” hek.
Kalakoon aashúuo dúalom Jesus ittáchkaatak.
Awaxaawéesh koon an bikéess duúom Jesus áxpeesh chiweetáahilak hilíasheek. “Ilak baa alákuuash ii dilíissaataahilaalah. Bilaxpáakdaakbacheesh shóon saák chilaák kaka bilaxpáakdak kala hilaa ii díichiwaalah.” hek.
Hileen akáxphawassdaaweesh koóum báxxak hilíashiiok. “Sáapii baleilíiaakaxpissee ak éhchekaasheesh hilíasheeilu? “Elijah koochíhk huulák kalakoon hilaa Akbaatatdía Akhuuwíash Awóonmakaaush balee héelass húuhchewiak.” huum
Heem hinné dii baachiweéwiiluk. “Elijahsh kala húum hileen bilaxpáakuum alaaxták dúttak díakxawiikaassaak an díawioo díook. Bilaxpáakdaakbacheesh kúh dúttak koochéeohmaachik.” helak
Hileen akáxphawassdaaweesh John Akbaawilihpíhchesh ko kuhchelak kala hilaa éhkuuk.
baleiláaxxawiim hinna shikáakam axúa awúualam Jesus isshíalaak déehcheesh
Heelak bilaxpáakahkaasheesh kuss chissáaulak bacheém déela Jesus ishóoche hiiáhak ishúushpattak
hilíasheek. “Jesus balaakbacheé íkaakuuh. Axúa dúhpupeealahkuim kootát baa baatcháatdiak dahkúk. Bilée héelass xapák daachéeta binmuúss xapík.
Awóola akdiiáxphawassdaawe aawaám óochiahchewioohtaa aliilúuleetak.” hek.
Jesus bilaxpáake kuss hilíasheek. “Tak baa dáhkalattuuleetawík dii bilaxpáaksaapuulak. Dii awáxp áawahkuua ii baa koochihtássaaihmaachik. An dii kootúua ii balásxawiikaashik. Eek shikáake bíss aaluúaalah.” hek.
Jesus hinna baleiláaxxawiiash aliláshdak hinna shikáakeesh axúa awúualeesh iikuschilák kookaásheen hinna shikáakeesh óochiahchem alíatdeetak.
Kan baa chilasshípbaatdak Jesus akáxphawassdaaweesh duúla diíak aák íiluttachiiak báxxak hilíashiiok. “Sáapii baleiláaxxawiia basshíalewiawuum biiluk ammúuleeta?” huum
bakálee díak hilíasheek. “Akbaatatdía an dáhkalattuua chia iakáatak. An baa dáhkalatcheesh puuxkahaahkakáatdahtaa eek awaxaawé ii iháaxiilaawialuulak kootíihmaachik. “Axxaáh.” duulak koótitchikaatiihmaachik. Baa an díaluua baa baalúuleettaahiliihmaachik.”
Baleiláaxxawiia ham isshíalaak déehchewioo an baalúukaasheesh hinné ko kooták. Dáhchiwakaak bilisshíissaannuulak kan baa kuttáchkaatuum kal ii iikuschílahkuua koók. Ihée annúuleetak.” hek.
Jesus an dappeewíoosh kala chii al ii ilíiash
Baapím Galilee koon iiwátxaaum Jesus akáxphawassdaaweesh chiwaák “Bilaxpáakdaakbacheesh kala saskáat bacheéom dúttak bilaxpáakbatshuoom kukúulak
dappeéohmaachik. Heehtaa baapé ii dáawiia kalakoon chilaák kaka bilaxpáakiihmaachik.” hem íwahkoosheelak akáxphawassdaaweesh daásxawaau ii pusták kaáuk.
alachiwakáauashbaakkussahke kuss an baakakíiwishdioo
Capernaum huua diíolak bálee ii baakakíiwishdioo akkulutché duúla Petersh diíak. “Ak dii baáliliia alachiwakáauashbaakkussahke kuss baakakíiwishdiai?” huum.
“Kooták díaik.” haak kalakoon awaasúuash biléennak Jesus it chiweéssaa iiléen Petersh baa báxxak “Simon dalásshoota? Sapéen baakakíiwishdiailu? Bacheeítchikaashe dáake baakakíiwishdiahche xuh bilaxpáake hawéese ko baakakíiwishdiahche?” hem
hilíasheek. “Hawéeseesh ko baakakíiwishdiahcheik.” hem hilíasheek. “Kootdák dáake kuk baakakíiwishdiassaaohmaachik.
Heehtaa daaskawíiwahchessaawook. Heem dáak binnáaske hiiák buá dáasshiawassaawishdak dúttak úuwuua íkaah. Bálaauuwatam awúualiihmaachik. Dúttak aaláak biilápte ammaa íiwishdiawaawiiilush daache kuúh.” hem koochéek.
Akbaatatdía is bilaxpáakeesh héeleen Akcheéshdeesh baa baatcháache koók.
Koottalée Jesus akáxphawassdaawe duúla diíak hilíashiiok. “Akbaatatdía is bilaxpáake kala héele baatcháache sapée?” huum
kalakoon baakáatam iláak óola hileen áxpeesh héeleen dúusaak
hilíasheek. “Ala koottáahile dii baachiweéwiiluk. Dalátaawuuash dáhkulussaak baakáate ala kootúuash ko kala koótdaassuulak kootáa Akbaatatdía hawátuum hawassíiakuuash dii héeleelassaak baa an dákbioo an dilúttuuleetiihmaachik.
Sapéelahtaa Akbaatatdía is bilaxpáake hamnák cheéshdaak hinna baakáate ala kooté kootdák Akbaatatdía is bilaxpáakeesh kala héele baatcháache kúh koóihmaachik.
ii baa kxawíihilihche
Dii sapéelahtaa hileen ak bii kalátchekaatcheesh hawáteem bilaxpáakhaakkaashkaatdahtaa baa kxawíihinnahchelak biiisáakaasheem dáape kuss daxták bilisée an dáawuua dii koon binmúuass shítuulak koon dii chipdák ko heetashtéeihmaachik.
Hinna awé áake bilaxpáake baa kxawíihiliiluk. Al ímmiluuleetak. Heehtaa ak baa kxawíihilihcheesh tak baa baatcheeshdíawioowík.
Haak dísche xuh díche ii baa kxawíilialaalak dappáxak hawáxiiah. Dísche chúttachkaata xuh dii dúassaalak Baaiiwaakoochihtéesh bilía daláalak an dii bilaxpáake ii baa koochihtalák ko heetashtáak dísche dak díche dak dúupte dii alíatdeettaa Bilée Isée ii chíaleettaahileesh dii héelass shítuulak kuk kxawiikaaséeihmaachik.
Haak díshte ii baa kxawíilialaalak dúxtak duskúak hawáxiiah. Díshte chúttachkaattaa Baaiiwaakoochihtéesh bilía daláalak an dii bilaxpáake ii baa koochihtalák ko heetashtáak baaleettaa díshte dúupte alíatdeettaa Bilée Isée dii héelass shítuulak kuk kxawiikaaséeihmaachik.
iisaxpúatahchewishkam xapíiash
Hinné dii baachiweéwiiluk. Hileen ak bii kalátchekaatcheesh ii diiwiátassaalah. Hinné dii baachiweéwiiluk. Is bilaxpáakiaxpawisuum Baaiiwaakoochihtéesh koon Biilápxe bakúteeliiakaailuk.
Bilaxpáakdaakbacheesh bilaxpáakuum xapáaush ko iléewiak ii húuk.
Akúuxchilicheem is úuxe pilakisáahtaa hawátkaateem xapíilak hileen hawéeseesh shiché koon íhchish dáak hawátam xapíiash chichíinneeihmaachik he?
Hinné koottáahilik. Hinna hawátkaateesh óhchikaapdak ittée ii baaihkammáachiihmaachik. Hileen hawéeseesh kuk iháass déessuum baaihkammáachkuuash doosaléeihmaachik.
Heem báakukkoko Biilápxe hileen ak bii kalátchekaatcheesh hawátkaatdaht xapíiwiassaak.
akchiwakíilakupam baa kxawíihileesh
Akchiwakíilakupeesh hawáteem dii díakxawiialak aák haweaxaáhak ammaa al iháatche chiweeítchiiakuuh. Dii iikukkulák ítchik. Iísko an bat dakúpuuash it ala kooté kootíihmaachik.
Baaleettaa it dii iikukkússaalak dakúpe hawáta xuh dúupeem aaláak áxpak kaka chiweeítchiiakuuh. Kalakoon dii dak dakúpe ak dii iikukkússeesh bat dáannaaulak hileen hawátuum aalaléesh dii iikukkúulak ko ii baa ala kooté éhcheohmaachik.
Heelak dakúpeesh it iikukkuwíassaalak dáak aláxp dáhchiwakaau chiwaáh. It kootáa baa iikukkuwíassaalak kootdák bálee ii baakakíiwishdioo akkulutchéesh dak ak baa kalátcheleete dak an díalaailuash ko kala kootáalah.
Ala koottáahile dii baachiweéwiiluk. Hinna awé áakeen bas bilaxpáake héeleen baa sáapdahtaa koótdahchewialuulak kootíihmaachim Akbaatatdía kulusshíissaaihmaachik. Haak baa sáapdahtaa koótdahchewialaassuulak kúh kootássaaihmaachik.
19-20 Kala chii sheewáawiik. Díilapuu xuh dii hammisáaulak bat daliíak baláshe dalásaasak bíss dáhchiwakaaulak kan dii bii héeleeluuk. Heem díilapuulak bach aláxpak baa sáapeem ii dáhchiwakaaulak báakukkoole Biilápxe díalakuohmaachik.” hek Jesus.
baa ishkawáashim áxpe baa kalaaxtakuuwíasseesh
Peter huua koóm Jesus hiiák kuss hilíasheek. “Jesus bakúpe an bii díakxawiia ii bahkalaaxtawákbii? Sáhpualaht kal ítchi?” hem
bakálee díak hilíasheek. “Sáhpuakaate kuk baaleetak. Akahchiia an dii díakxawiia sáhpuaa pilaké sáhpuakaashdahtaa it kalaaxtakuúh.
Hinna íwahkooteesh kalako ii Akbaatatdía an baa hawasséesh hinna baleiichiweé ii baa xíassaawahchewiik. Bacheeítchikaashdak ishkawáashe xaxúa ammaa díahcheesh baa chichíkaak is bálee ala hawassíio shóotdak áxpak aatáttaatchewiak.
Heelelak hinna bacheeítchikaasheesh ishkawáashe hawátdak kuss bálaa duschíhtalahkoosh ahó ii baawan chimmaachíssaalak ehkaáhik. Heelak hinna baa ishkawáasheesh aaluúla is bacheeítche ishóoche aaliíok.
Hinna baa ishkawáasheesh bálaa ahkaáshim an dútcheesh íiwishdiawialak baaleetiihmaachim hinna bacheeítcheesh hinna ishkawáasheesh dak uá dak dáake dak baa aáu xaxúa iiwaaíaschilihkaak bálee ko kulutchiwíak.
Hinna baa ishkawáasheesh is bacheeítche ishóocheen ishúushpattaawaatak bakíik. “Bii alooléelak baatách xaxúa dii íiwishdiawaawihmaachik.” helak
Hinna baa ishkawáasheesh asaalák déela áxp baa hilé hawátdak chiikúss bálee ii díahcheesh tátche híik. Heelak hinna baa ishkawáasheesh hinna bachéesh kukaaaaxpák déeshishkeetiiak “Bas bálee an dii ii díawahcheesh hilaaktáahile kan bii íiwishdiah.” helak
kúh ishóocheen ishúushpattak bakíik. “Bii alooléelak íiwishdiawaawihmaachik.” helelak
iikukkakuússaa áxp baa hiléesh anmaalaxtúuashe ishkawuússeehchem koolé aa is baa íiwishdeete xaxúa íiwishdiaihmaachik.
Hilíateesh baa ishkawáasuua hawéeseesh íkaak daasúua xawáauk. Heelak deéla is bacheeíttuuash diíak baatách xaxúa chiwaáulak
hinna bacheeítcheesh ishkawáasheesh iláak kuss hilíasheek. “Dii batshúak dii baatahták. Bii dáawakiim dii balásdeeak bálaa an dilútche haámmaawalakuk.
Bik dii biikukkawalákuhilak sáapii dik aláxpe díikukkalakussaa?” haak
hinna bacheeítcheesh daaskawáak hinna ishkawáasheesh dúttak daxchíhkaak díakxawiiahche aa bálaa an dútcheesh xaxúa íiwishdialak hiliachik.
Heem dakúpuua an dii díakxawiio dáhkalaaxtalaktaahilissuulak báakukkoole Biilápxe bakálee díiluh dii íwahkoocheeohmaachik.” hek Jesus.
Jesus an bach áxpassaassuua ii baa baáliliiash
Jesus bilaxpáake baa baachimmíhche iháalak Galilee koon iikusták awám Judea huuash ko kuss dáak áashe Jordan áakkaako híim
bilaxpáakahkaashim píisshe daáum ak anneéwishe óochiahkaahik.
Pharisees kootéesh ham duúla Jesus diíak chilasshihchiwíak hilíashiiok. “Bachéem uá is biipbaátdeettaa áxpassaawialak kooták he?” huum
bakálee díak hilíasheek. “Daámnuuleetax sáapa? Baapbaawassáako baatách xaxúa ak día bilaxpáakdiawassee bacheém dak bíam dak koóuk.
Haak Akbaatatdía hilíasheek. “Kalako ii bachéem aksée íhchish dáak bíam áxpalak kal axúoo hawátiohmaachik.
Heem kal iilápkaashissaa kala hawátkaatiohmaachik. Hinna íwahkooteesh kalako ii Akbaatatdía ammaa bach aahíiash bilaxpáakeem hileen ak bach áxpeesh dúuppeelehchessaaihmaachik.” hem
kalakoon kuss hilíashiiok. “Kootdák sáapii Moses bale baa íkuchkim díak hilíashee? “Bachéem baa baalaácheem áakeen baalaátak “Kan dii awáxpassaak.” haak dáashe kussíiak úash kuuák kan déehchelak kan bach áxpassaahchek.” huum
kuss hilíasheek. “Dalásannialialaakaasak baa an dii baa chiweelichíssuum kalako ii Moses hinna bale baa íkuchkeesh díalakuuk. Heehtaa baapbaawassáako Akbaatatdía an baa íkuchke ak bach áxpeesh bach áxpuua aa ii baa koochihtalák hiliachik.
Hinné dii baachiweéwiiluk. Bachéem uá baawalookdák kootáa áxpassaalak bía ihéem ko áxpalak kan bach kataalúua díak.” hem
Akáxphawassdaaweesh hilíashiiok. “Eek baa sheelée koottáahinnak kootdák bacheé uáwishissuulak ko heetashtéeihmaachik.” huum
kuss hilíasheek. “Heehtaa bacheé ham uáleetchewioo aliilúuleetiihmaachik. Kúh hám Akbaatatdía kuxsakuúm uáleettuuk.
Bacheéom uáwishbiassuuash is biipúua sáawaachik. Hám bíshko kukaa kala kootúuk. Haak hám áashke dústuum kúh ko ii kootúuk. Haak hawátuum kuk Akbaatatdía kuttách baa hilakuuwíoom kúh kalako ii kootúuk. Uáleetchewioolak kootdák kootúulak koók.
Jesus koóm baakáatkaatuum chiwakáakuuash
Baapím bilaxpáakuum baakáatkaatuum aaluúla Jesus aaliíak dússhihchihkaak chiwakáakuuhchewiook. Heelom akáxphawassdaaweesh ak óosh alilásak híihchessaawiook.
Jesus kuss hilíasheek. “Hileen baakáateesh bíss húuhchessaawiassaalah. Ishóochiss dashpíssaalah. Bilaxpáake hileen baakáateesh ala kootúua koótdaak ak cheéshdaak Akbaatatdía ko bíak huulak bilaxpáakuum ala hawasséesh kala ko héeleeluuk.”
Baaiiwaakoochitéesh baa dahíssee kuss déewioo baalúukaashik.
Iisáakshim húula Jesus hiiák hinné báxxak “Jesus bii baálilaawakuh. Sáapitcheem díawaalak kal ii Akbaatatdía an bii bilaxpáake ii baa koochihták bakúihmaachik he?” hek.
Jesus hinna iisáaksheesh kuss hilíasheék. “Baa ítche sáapii ko ii bii dáawaxxu? Hinné chilasshihchikaáshih. Baa ítche hawátkaatak Akbaatatdía kuttáchkaatak. An dii bilaxpáake ii baa koochihtalák diliatdak baleilíipilakeesh dilússhishissaa ko aláachimnak kala koók.”
Hinna iisáaksheesh kon shiiák “Shóoke” hem kuss hilíasheék. “Bilitchilappeéssaah. Bach kataalúua díassaah. Baa ataalíssaah. Bale biísshe ii baa baaík sheéssaah.
Dáksee chikittaakuúh. Haak an díhch aláchissheesh an díhchi dalásdeesh kúh aláxpiilaasshiia kootáakuuh.” hem
kuss hilíasheek. “Hileen xaxúa kan biikukkák díawaawaalichik. Ihée sáapdiawaak he?” hem
kuss hilíasheek. “Díhch annawitáahinnaawialaalak an dii bilaxpáake ii baa koochihtéesh deelák diliatdak dáak baa deé xaxúa iiwaaíaschilak bálee dilútcheesh baa baatcheeshkáate dúmmatdak kalako ii Awám Iiwaakoochihtéesh koon ammaa dáhkulutche ahúihmaachik. Kalakoon bii píisshe húuh.” hek.
Heem hinna iisáaksheesh dahíssaakaashim iikukkulák daasé xawíikaasak déek baa eé baatcháachkaasheesh xapíiawiassaam.
Jesus koóm akpíisshelaweesh kuss hilíasheek. “Ala koottáahile dii baachiweéwiiluk. Hileen ak dahíssaakaashe Akbaatatdía an bacheeítchikaashe diíwioolak kuk baalúuihmaachik.”
Hinné kala chii sheewáawiik. “Ii baa xíassee baalúulaxissheem biichkawatshúa ala hupkáateesh chúuss déewialak ko baaluussáak bachéem dahíssaalak Akbaatatdía ihchi hawassíiahchewioolak kuk baalúukaassheihmaachik.” hem
Jesus ammaa ala shéesh akáxphawassdaaweesh kalátchewialom baaleetak chiláshkaasuua ii báxxak hilíashiiok. “Kootdák ak ínneetiihmaachik.”
Heelak Jesus íkaahak hilíasheek. “Bilaxpáakeem íilaataahilia ihch iléewialak alíinneettaahilak hawéese kuk iléewialak alíinneettaahilik. Heehtaa Akbaatatdía ak baa ilée koók. Heem Akbaatatdía baa sáapeem díawialak kootíihmaachik.” hek.
Peter koóm kuss hilíasheek. “Biiluk baatách xaxúa bulusáak dii píisshe baáuk buh. Kootdák biiluk Akbaatatdía sáapdiawilikkuuk he? Sáapbuluttuuk he?”
Heelak Jesus bakálaa díak hilíasheek. “Ala koottáahile dii baachiweéwiiluk. Hinna awé shóon Akbaatatdía hilaakkáatchelak Bilaxpáakdaakbacheesh kala chii báakukkoko huuwíalak bilaxpáakkootaa chikittaakuuák is bacheeítchikaassheohmaachik. Heelak díiluh akbiipíisshelaweesh bii aláxpak bacheeítchikaashdaak ashanmaléaxxiia axpíluupuum Israel kooléesh díiluan baa dáhchilasshihtalakdohmaachik.
Bilaxpáakeem ashalakooléesh akúpeesh akséesh úash dáakeesh is awéesh xaxúa dúusaak íhchish déesh bii baa biipám ko ii koochéelak bakálee ammaa kuhchiséesh al áxpihche ahkaássheihmaachik. Kúh an bilaxpáake ii baa koochihtíihmaachik.
Hinna awé Akbaatatdía kaka hilaakkáatcheihmaachik. Heeht hilaakée hinna awé áake ahúm baatách bassáaush kuk iiháakiohmaachik. Haak hilaakée ahúm iiháakkaashkaatuua kuk bassáaohmaahik.” hek.
alatshíia koon ak baa hiléesh
Akbaatatdía is bilaxpáake an daásdeeakuuihmaacheesh Jesus koóm hinna baleiichiweé ii baa xíassaahkaak hilíasheek. “Bacheelák is datshíiwishdak chilaákkussaakaattaa ishkawáashchiinneek.
Hileen ishkawáasheesh óolapak an baa hilúua is baa íiwisuua baaphawáte ko ii íiwishdiawiak. Kalakoon is datshíia kuss déehchek.
Hinna alatshíia ak éesh it kuá híissaa ashhéelass déelelak bacheé iihámmisuulak an baa hilúuleetdak kuk koon iluuák kaáulak
kuss hilíasheek. “Dii báawashbiiluk bas datshíia koon. Heelak an dii íiwishdiawuua ítchiwaawihmaachik.” helak
áxpak daáuk. Kala chii kuá híia íkuxxaache dak áhpaasee dak ashhéelass dáak bacheéolak kúh báashik.
Axxaashe it iiwaxpissáa kala chii ashhéelass dáak bacheéolak ak báasuuleetdak koolúulak kuss hilíasheek. “Sáapii hinna baapshíakaashe baannúuleettaa hileén it díluualakaau?” helak.
“Ak balee báashdeetam ko ii kooták.” huulak “Kootdák díiluh dii báawashbialuuk. Bas datshíia koon baa hinmakáalah.” helak kootúuk.
ak háakkaa báasuuash íiwishdioolak baaphawáte an baa hilúua íiwishe ko kuluttúuk.
Ak baa hinmasséesh duúolak “An balee íiwishdioo hammiséeihmaachik.” hiliatdolak kúh baaphawáte an baa hilúua íiwishe ko kuluttúulak
alatshíia ak éesh kuss baa daaskawáak ii ilíikaasuulak
hileen bachéesh hilíasheek. “Chilaákkussaakaattaa balee dáawasak baapé ala tawéekaashe koon baa díawuuhilak hileen hawátuum háakkaa dáawashim baleanníile hawátkaat baa hilúuash an bálaawahkuluttuuash kúh ko kala koótdaak.” huum
hawátam kuss hilíasheek. “Baaphawáte baa iháatdiawaaleetak. Baaphawáte an baa hilúua íiwisheesh ko ii dii íiwishdiawaawiaweesh élahchek buh.
An dii íiwishdiawee kulutták dáalah.” hek. “Díixaxua an dii íiwishdiawuua bach kala koótbaawalakuuk.
Bas bálee an batcheewiáwee díawaak baakáhkuwihmaachik. Ta xuh bik an baa beétawachisshissee disítchilaassuu?” hek alatshíia ak éesh.”
Kalakoon Jesus hilíasheek. “Heem baapiiháakdak hinna awé áake ak ii háakkaashkaateesh kuk bassáaohmaachik. Haak ak basséesh kuk ii háakiohmaachik.””
Jesus an dappeewíoosh kal ii dáahmiiaa al ii ilíiash
Aaleéla Jesus isshíss dáalaaliiak awaasúualaho Jerusalem kuss déewiam bacheé iiaxpíluupeesh aák ittáchiiak kuss hilíasheek.
“Díikukkaalah. Awaasúualaho Jerusalem kuss baáulak kalakoon Bilaxpáakdaakbacheesh dúttak aaláak akchiwakíiwacheeitchikaashe dak baleilíiaakaxpissee ak éhchekaasheesh kukúulak sheekaalúum koochéeohmaachik.
Heelak aaláak Jews kootássee kukúulak ilikákkaahilak bii datchúsak kalakoon baawatbakálee kusséeohmaachik. Heehtaa baáhko ii dáawiia annúusaau koon chiléhchem kaka bilaxpáakiihmaachik.
bíam koóm dáakbachee Jesus kuss baa kaalakúuash
Kalakoon Zebedee dáakbachee isahkúua dáakeesh áxpak déela Jesus hiiák ishóocheen ishúushpattak kuss baa kaalakuúk.
Jesus koóm kuss hilíasheek. “Sáapdiawaawalakbiilu?” hem hinna bíash hilíasheek. “Koottannák kan dii bacheeítchikaashdak hileen balaaké chikittaawakák hawáteem dilapáko awáachihkaak hawáte kúh diláhchisko koon awáachihkaawakuh.” hem
ak bach akúpeesh kuss hilíasheek. “Sáapdakaaluulak dáalaaxtuuk. Kala shíassaa baatám iiwilishbiiwiáweesh diiluh iiwilishdiíok he? Kala shíassaa baa ala chúuss baaléewiaweesh díiluh chúuss daléewialuulak kooták he?” hem hilíashiiok. “Eeh ko koótbaawiawuuk.” huum
bakálaa díak hilíasheek. “Kootkaáshik. Baapéem díiluh ammaa chúuss baaléewiawee chúuss daléelohmaachik. Heehtaa balapáko dak baláhchisko dak ammaa kooléehchewiash an bii baaláhkaleetak. Iíschiisaa Biiláxpe Akbaatatdía koóm hileen ak koon awáachiilush daacheesh kal ákkuuwiiakuuk.”
Hileen Jesus áxpe iipilakéesh James dak John dak ammaa kaalúuash iikukkák baa hilíkalatchessaalom
Jesus bacheé iiaxpíluupeesh bach aahiiák hilíasheek. “Hinné kal élahkuuk. Jews kootássee bacheeítchikaasaahuuash is bilaxpáakuua xalússhihkaak hawassíiak ihchi báaxxiiook. Haak hileen bacheeítcheesh bilaxpáake baa an díahchewioosh ko áachiahak díahkuuk.
Diiluk hilíatdaassuulak koók. Baaleettaa dii héeluuan hawáteem baatcháatdewialak koochihkáa cheéshdaak dii baa ishkawáashdak koók.
Haak dii héeluuan hawáteem baatcháatdaak bassáalewialaalak kootdák baa ishkawáashe ala kootúua koótdelak kala koók.
Bilaxpáakdaakbacheesh bilaxpáake ihchi kuxshíhchewiak ko ii húussaak. Baaleettaa ak bilikkuxshílewiak ii húuk. An bilaxpáakeesh káak bilaxpáake ahóom iléewiak ko ii húuk.” hek Jesus.
Jesus bacheé ishtáleete iilápuum al óochiahcheesh
Awaasúualahum Jericho huuash dakkaták daáulak bilaxpáakahkaashdak kúh píisshe daáuk.
Hileen bilaxpáakahkaasheesh alilásak ilíihchessaawialom kala kannaa iláau hiisaakaassaáhak ákahchiia hilíashiiok. “Jesus David is íilaannee balee daásdeeawilikkuuh.” huuk.
Heem Jesus hinna déesh alaxxítdak iláak “Duuáalah. Bii sáapdialahchewialuu?” hem
kuss hilíashiiok. “Jesus kaka balee baa íkaahkaawilikkuuh.” huum
Jesus hileen bachéesh daasxawaáhak daásdeeakuua ii ishtúua dússhihchilak kala kookaásheen baa íkuulak kalakoon Jesus píisshe daáuk.
Jesus Jerusalem kuss dáak daxxoochím baaihkammáatuuk.
Hinna bilaxpáakahkaasheesh hinna dáalaaliio aa awaasúualaho Jerusalem kala koosáhtuulak awaxaawím Buluhpashipítkaate (Olives) huuash héelahkeen ashalakuluúm Bethphage huuash kan diíolak kalakoon Jesus akáxphawassdaaweesh dúupdak báasak
kuss hilíasheek. “Ashalakuluúm dishóocheeluuash kuss dáak daaxxaloóhtuulak kootáa báhkahpisaam koon daxtúum áxpak chiaxaapím alákaalohmaachik. Iáxche dússhipak ihchikusshitáalak dakaaaák bíss aaluúaalah.
Bilaxpáakeem dii baa báxxuulak “Ak eetáahile kon áakinnewiak balee aaléehchek.” haalah. Heelak kookaásheen dii oohkaáhiohmaachik.” haak kalakoon iisalakusáa déehchek.
4-7 Hileen akáxphawassdaaweesh deéla Jesus baa díahcheesh díook. Deéla báhkahpiséesh dak chiaxaapéesh dak aaluúla iíttaashteeo áakaako áchippeeak Jesus áakinnek. Jesus íwahkoocheesh Jews is bacheeítchikaasuua kóosh ii xíassaahchek. Ii kootéesh kushko Akbaatatdía akiláakuuash Jerusalem kuhtaa bilaxpáakeesh kuhkaak hilíasheek.
“Eek Zion dáakbia kuss hilíashiiaalah.
“Dís bacheeítchikaasheesh cheéshdaak báhkahpisaam chiaxaapím áakinnaak díss húuk.” haalah.”
Bilaxpáake iiahkaásuum iíttaashteeo áakaako dústak an déewia ishóocheetaa alíiannee koon ilúxta dúusaaum hawéese kúh deéla baláape páshkak aaluúla alíiannee koon dúusaaush ala chikittúua ko ii kootúuk.
Bilaxpáake ahó ii baa shichiishím hám ishóocheen dáak hawá píishe daáum iixaxúa hiisáa iláak aásshichiisak sapíihkaak hilíashiiaattuuk.
“Haaʔalée haaʔalée haaʔalée haaʔalée David ichíssaaannee hinné koóm dáashe báaxxiiaalah.
Akbaatatdía balee héelass húuhkaak baa áatchilahchek.
Haaʔalée haaʔalée haaʔalée haaʔalée Akbaatatdía baa iíschiisaaleeteesh dáashe báaxxiiaoh.” huuk.
Heelak Jesus Jerusalem kuss dáak daxxootdák bilaxpáake ak kooléesh ihkalaaxtáahak “Hinna baa kooté ala hutaaché shóotdaht bíilun bulutchíwohmaachik.” hiliatak hilíashiiok. “Sapée? hinna bacheé.” huuk.
Heem hileen bilaxpáakahkaasheesh hilíashiiok. “Hinné Jesus koók. Akbaatatdía akiláakuuash koóm Galilee koon Nazareth huua kukaa húuk.”
alachiwakáauashbaakkussahkeesh Jesus kuss dáak baa isshíalaaheesh
Ko baapé Jesus déela alachiwakáauashbaakkussaahkeesh kuhtée híilem koon baa íaschilak baa iiwaaíaschilak áaahkuum daaskawáak isshíalaahak akbálaaiiwakalaalutcheesh is baaiihulishoopúua chipassaáhak haak baaíiphachkuum chíakaateesh ak iiwaaíaschileesh al awáatuua dashkaáhik.
Kalakoon kuss hilíasheek. “Baawaalaáchim Baaxpéesh an baalaátuuash ala shíiosh koók. “Baasúua ala chiwakáau ashík.” huuk. Heehtaa diiluk dáhkulussaak akbaaataalé dáasuulahkaalakaauk.”
Heelak bilaxpáake ak ishtáleete dak ak dúassee dak duúla alachiwakáauashbaakkussahkeesh kuhtée koon Jesus diíom anneéo óochiahchek.
Akchiwakíiwacheeitchikaasheesh dak baleilíiaakaxpissee ak éhchekaasheesh hileen baa baatcháatuum Jesus díash íkuuk. Deéla alachiwakáauashbaakkussahkeesh kuhtée koon hileen baakáate Jesus dáashe dáasaasak “Hinné David is íilannee koóm dáashe balasáasak baawihkammáatuuk.” huum hileen bachéesh iikukkák baa hilíkalatchessuuk.
Jesus hinné báxxuuk. “Eek baakáateesh baa shiío díikukku?” “Eeh.” hek Jesus.
“Baachilaxché dak baakáate dak koóulahtaa dáashe dáasaashiohmaachik.””
Kalakoon Bethany kuss chissáak ko óotchia koon xapík.
Jesus balapáalim dásshusheesh
Chilaákkussee Jesus chilaák Jerusalem kuss chisshíilak héelapko alíishik.
Jesus an dée koon buluhpía áapbishim íkaak déela híik. Heehtaa buluhpáleetak baláape kuttách hámmishik. Heem hinna buluhpía kuss iláak dásshusak “Kal iilúuhpee buluhpé apáannaaleetdihmaachik.” helak kalakoon al akúkaa húuleettaa hinna baléesh al íkuuan uutáak chóosak daachík.
Akáxphawassdaaweesh iikukkák íkuulak chilásak hilíashiiok. “Shóotdaak ii eek baléesh kookaásheen chóosak shée?” huuk.
Heelak Jesus hilíasheek. “Ala koottáahile dii baachiweéwiiluk. Akbaatatdía dáhkalattuulak dalásduupassuulak hinna awaxaawé kuss diláak “Díhchi báaxxiiak dáak eek bilisée díhch awúuass shíchih.” duulak koótitchikaatiihmaachik.
Shóon Akbaatatdía kuss dáhchiwakaak baam dakáaluulak baa dáhkalatchekaasuulak hinna baa dakáaluua Akbaatatdía díalakuihmaachik.”
sapéen an baatcháache Jesus ii díahchelak
Jesus alachiwakáauashbaakkussahkeesh kuhtée hiiák baa baachimmíhchelak akchiwakíiwacheeitchikaasheesh dak baaisáate dak diiáhak kuss hilíashiiok. “Hileen baa díalee díilaa díalaa xuh sapéen an baaxpée ii dii díahche?” huum
bakálaa díak hilíasheek. “Biichihkáa baa hawátkaateem bíh dii baawáxxuulak bakálaa díaluulak hilaa sapéen bii hilíachehchelak bíh dii baachiweéwiiluk.
John an baa bilihpíhcheesh Akbaatatdía kon díahche? Ta xuh bilaxpáake kon díahkuu?” hem íin bach kusséesh bach aashtátak áaahkuuan hilíashiiak “Sáakbaawiawuu? “Akbaatatdía kon John an baa hiléesh díahchek.” buulak hilíasheeihmaachik. “Kootdák sáapii John an dii chiwaáush dáhkalatchessuu?”
“Heeht “Bilaxpáake John baa an día kon díahkuuk.” buulak John Akbaatatdía akiláakuua ko hawéesh hileen bilaxpáakahkaasheesh kalátchekaasuum baa iháateem díoom baliatak baachiláauk.” huuk.
Heem háaksee hilíashiiok. “Bakálee díawaawiawuum ammúuleetak. Sapéen díahchelak balee alaaxták.” huum. “Kootdák sapéen baa an díawee bii díahchelak bíh dii baachiweéssuuk.”
bachéesh dak dáakbachee iilápuuash dak
Hinné dasshihtaatáalah. Bacheelák dáakiisaakshe dúupkaashdak kalakoon déela hinna dáakeesh hawátam kuss ilaak hilíasheek. “Balaakáa hinna baapé dáak daxpitcheeishtásshe al apáanmuuash koon baa hilikáweh.” helak.
“Baaleetak.” haak daachían daáskulussaak déek.
Hinna bachéesh dáake hawáteesh déela hiiák kúh kuss sheék. “Eeh. Kooták.” haáhihtaa déessaataahilik.
31-32 Hileen ak bach akúpeesh shóokee kon iilápxe ammaa sheé día?” hek Jesus. “Basséesh koók.” huum hileen bilaxpáakeesh kalakoon hilíasheek. “Ala koottáahile dii baachiweéwiiluk. John húula baa ala kootúum dii chiwaáum bálee ii baakakíiwishdioo akkulutchéesh dak bíoom akihchiwaalúttuuash dak hinna John kaláttuum iiluk Akbaatatdía is bilaxpáake héeleenmioo koochihkáa diíolak díiluh dalaáulak dii háakiohmaachik. Diiluk íwahkooteesh kal alákaaitchiluuhtaa it kootáa díhkulusshiissaak baa dáhkalatchessaataahiluuk.
alatshíiash dak ak hawasséehcheesh dak
“Hinné kala chii baleiichiweém ii baa xíassaahchek. Bacheelák is awé koon daxpitcheeishtásshe ko awuússiiak alahawassíkuulak chínnaak koon baa íasseehchewiak áaxxee binnaxchilíak koon baáchuuwilaxxee díahchewiak. Deéla bilaxpáakuulak is datshíiash hawasséehkaak ik déela iiaxúa hawass déek.
Deéla daxpitcheeishtásshe kal óosak ala kuluttúua it hiissáa ishkawáashim déehkaak hinna baaapáaliiosh an baaláhke kulutchíhchek.
Hileen is awé ak hawasséesh hileen ishkawáasheesh hawátdak dappeetáahilak hawátdak dappiiák hawátdak biiá ii xíhchichihkaak dappiíok.
Heelak kala chii ishkawáashe iihammisáaulak kuss déehchelelak hileén iischiisáa hawátuum ala kootúuash kúh kootúuk.
Heelak hileen is datshíia ak hawasséesh hinna dáakeesh húum íkaak bat shéess iláak hilíashiiok. “Hinné dáakbachee koóm hinna awé ak eé koóihmaachim baappiíolak ammaa baaláhke xaxúa kan bíilun beéwohmaachik.” haak
kalakoon hinna dáakeesh kukaaaaxpák dúttak alatshíiash koon awéelass shítak dappiiáhuuk.”
Kalakoon Jesus hilíasheek. “Shóon hinna alatshíiash ak éesh huulák hileen ak hawasséesh shóocheeihm diliatuu?” hem
ak iikukkóosh hilíashiiok. “Hileen ak baa kxawíihileesh dappeéhkaak baa ihéem ko hawasséehchem ala kuluttúua al íkuxxee hiilák ammaa apáale an baaláhke kukúohmaachik.” huuk.
Kalakoon Jesus hilíasheek. “Baawaalaáchim Baaxpéesh awuuá an daámnuuash dáhkalaaxtuu?
“Ak awaasúulioom baáhpam ii díawiassuuash Akbaatatdía kuk kootáa hinna baáhpe ii baa hilikaáshim ak baa báakuss dúuxaasheesh koók.
Hinné Akbaatatdía kon díash baa baatcháache baa iíschiisaaleetam awákuuk.” huuk.
Ii díiluss íwahkoosheewee hinné dii baachiweewiáwuuk. “Akbaatatdía an dii baa áatchiluuash kulutták bilaxpáakuum kuk Akbaatatdía chikittaakuuák ak baa hilakúuash ko kuúihmaachik.
Bilaxpáakeem ko baáhpeesh áakass ámnitdak axúa hawass ilússhisshishiihmaachik. Haak ko baáhpeesh bilaxpáakeem áakass xapdák daxsháxshishiihmaachik.”
Akchiwakíiwacheeitchikaasheesh dak Pharisees kooté dak hileen baleiichiwaáum iikukkák ala kootúua ko ii iichiweém éhkaak
dúttak daxchiwíoohtaa hileen bilaxpáake al ahóosh “Jesus Akbaatatdía akiláakuuash ko hawák.” hiliatuum chiláauk.
Jesus balewacháxpuum ii baa xíassaahcheesh
1-2 Jesus koóm kala chii Akbaatatdía an baa hawassée ii baa xíassaahkaak hilíasheek. “Hawáttaa bacheeítchikaashdak koolák dáakbachee uáwishbialak baa baa duushítcheehchewiak.
Deéla kan baa ákkuuwim hinna bacheeítchikaasheesh ishkawáashe déehkaak ammaa kusséesh kala húuhchehchelem duúwiassuuk.
Kala chii ishkawáashe iháaum déehkaak kuss hilíasheek. “Ammaa bahkusséesh hinné chiwáalah. “Kal óosshee kala koowík. Apúuwatbisuum dak bishéechiinnaakuum ilápkaassuuash dak kan dappiiák óosshee kal ákkuuwiiom kan dii awóoluuk.”” helem
hileen ammaa kusséesh ak dasshihtaátdeetak ii íkuxxache ammaa hilúuash ko iískussuuk is datsáau dak is anmaaiiwaaíaschiluua dak.
Ammaa kussée ihée hinna bacheeítcheesh ishkawáasheesh ham dúttak ilikkákkaahilak dappiíok.
Hinna bacheeítcheesh kan daaskawáak is akíssatdeesh déehchelak deéla ak bilitchilappéesh haawéetaahilak awaasúualaho ala koolúuash aláxiiak baa haawéetaahilihchelak kootúuk.
Hinna bacheeítcheesh ishkawáashe kuss iláak “Kal óosshee koowák kan baa awóoluuht ammaa bahkusséesh anníihiissuuk.
Dáalah. Ashhéelass dáak bilaxpáakalalakuua kussáak aaluúaalah.” helak
hileen ishkawáasheesh deéla kootúuk. Bilaxpáakshooteeht kussúulak haw íttak hawá kxawáauk. Heem hinna ashéesh isáakaashihtaa ishkawuuá ílutchikiiok.”
Hinna bacheeítcheesh húula ak baa duushéesh chichíkaawiak ala koolúua biléennelak baa héeleen bacheelák baaaxúassee iháataatdak íkaak
hinna bachéesh hiiák “Ala hiláa an díhkulutche annawéessaak kootáa shóohtaa bínnaalik bah.” helak bachéesh ammaa sheéleetak.
Heem hinna bacheeítchikaasheesh ishkawáashe chiwaák “Hinna bacheé dúttak hawass daxtúua ii shéehilak awéelass shítak awateé déehkaalah. Heelak ala chihpashé koon awéelass shítuulak íiwuua baatcháattaak ii íichilapaxiohmaachik.”” hek Jesus.
Bálee al ii baakakíiwishdioo baa ala kootá?
Pharisees kootéesh bat diíak Jesus al ilíia baa iháatchehchewiak ko ii aliitchíiluuk.
Heem is dáalaatuuash ham áappaa Herod is dáalaacheesh kúh hám déehkaak hilíasheehkuuk. “Jesus dii bilaxpáaktaahilim éwahkaak baa ala koottáahileesh Akbaatatdía al ilíia kuhtáakaattaa balee baánnilaalakum kúh éwahkuuk. Dii áaxxee bilaxpáake ala kootúua ii díhchi baailíshelaassaa kootáa baa baánnilaak dáakahkuik.
Heem balee baánnilaawilikkuuh. Kootdák dik dalásshoota?” haak ““Romans is bacheeítchiwaakkussahkuuash Jews biiluk bálee kuss ii balee ihchi baakakíiwishdiahcheesh annawík.” diliachi? Kootáa baa kalátchessaak Jew kootássaak.” huuk.
Hileen bachéesh batshúak Jesus kúawialom ehkaáhak kuss hilíasheek. “Disákkupeeisaauk. Sáapii bii ala chúass aalaliíwialuu?
Bálee ii baakakíiwishdialuua bálaauuwateem bii íkaahkaalah.” hem hawátam aaluúla Jesus íkaahkuuk.
Heem hilíasheek. “Hinné sapée axuawaalaáchi? Sapée dáashi?” hem.
“Caesarsh koók.” huum “Kootdák Caesarsh baa an baaláhke kukák Akbaatatdía kúh baa an baaláhke kukáalah.” hek.
Hileen bilaxpáakeesh iikukkák chilásak kalakoon daáuk.
Bilaxpáake súut píishchiisaa Akbaatatdía kaka chiléhchei?
Sadducees kootéesh “Bilaxpáake súut píishchiisaa Akbaatatdía kaka chiléhchessuum kan baa hámneetuuk.” hiliatuuk. Ko baapé hám dúula Jesus diíak chilasshihchiwíak baa báxxak
hilíashiiok. “Jesus hinné balee chiweeítchiiawilikkuuh. Moses hilíasheek. “Bachéem uáwishim dáakuuleettaa sheelák akúpe hawáteem úakkuleelak dáakuuwishdak akúpam shéesh hileen baakáateesh ko iiwishíiakuuk.”
Balee héeleen bacheé ak bach akúpe iisáhpuoolak héele baa isée uáwisak kalakoon dáakuuleettaa shéem akúpe hawátam úakkuleek huuk.
Heelelak ala kooté akúpeesh ii piishiléesh dak ii dáawiiash dak hileén ihkukoóliia ak bach akúpe iisáhpuoosh háaksee iixaxuatáahile hinna bíash hawátattachiia áxpuum dáakuuleettaa xaxúa súuk huuk.
Háaksee hinna bíash kúh shéek huuk.
Kalakoon hileen Sadducees Jesus baa báxxak “Kootdák ak shée kaka bilaxpáakuulak shóokee ko áxpak he? hinna bíash. Chichéhkaah ak bach akúpe iisáhpuakaasuum hinna bíash hawátattachiia áxpuuash.”
Kalakoon Jesus bakálee díak hilíasheek. “Eek baa sheelúua iháatduuk. Ii kootéesh Baawaalaáchim Baaxpéesh awuuá an baalaácheesh annámnaalaaxtuuk. Haak kúh Akbaatatdía an baatcháachkaashe dáalaaxtuuk.
Koottannák bilaxpáake ak shéesh kaka chilúulak bilaxpáakiaxpawishe ko kala kootíohmaachik. Baaiiwaakoochihtéesh kuhtée ak bach áxpaleetiihmaachik.
Haak bilaxpáake kaka chilúu xuh shóotdak dii baachiweeítchiwaawalakbiiluk. Baawaalaáchim Baaxpéesh awúuan Akbaatatdía an dii chiwéesh it dáamnuuleetax sáapa? Hilíasheek.
“Abraham is Akbaatatdía dak Isaac is Akbaatatdía dak Jacob is Akbaatatdía dak it bíik.” Ak bilaxpáake kuttách ko is Akbaatatdíoom éwahkuuk. Heem bilaxpáake súuhtaa iixaxúa an bilaxpáakuua ii baa koochihtúum is Akbaatatdíoo it koók.” Hek Jesus.
Heelak bilaxpáakahkaasheesh hinna Jesus ilíiash iikukkúulak ammaa baachimmíhche chilásuuk.
baleilíipilake kala héele baa iíschiisaaleeteesh
Jesus hileen Sadducees kootéesh dúukaakawim baa aashtátak aliilúuleetam kalakoon Pharisees kooté iikukkák bach iiwátxaak deéla Jesus diíok.
Héeleen hawátam baleilíiaakaxpissee ak éhchekaasheesh Jesus chilasshihchiwíak baa báxxak.
bakálee díak hilíasheek.
““Dís Akbaatatdía kusseé daláse dak an dii bilaxpáakeesh dak al ii baa dáasshihcheesh dak xaxúa ii aláchisshilak kala koók.”
Iwak bassáakaashe koók. Kala héele baatcháachkaasheesh koók.
Piisshilée kúh kala kooták.
“An díhch aláchissheesh aláxpiilaasshiia kúh kootáakuuh.”
Kala héele baatcháache hileen dúupta koóum baleilíiaakaxpissee dak Akbaatatdía akiláakuua al iláaush dak an baalaátuuash an duúo koóuk.”
Akhuuwíash Awóonmakaaush David ichíssaaannee ko hamnák
Hileen Pharisees kootéesh it iiwátxaaaahkuum Jesus koóm baa báxxuk.
Hilíasheek. ““Akhuuwíash Awóonmakaaush sapée is íilannee ko kukaa húuihmaachik.” diliatuu?” hem hilíashiiok. “Bacheeítchikaashe David is íilannee ko hawák.” huum
43-45 kuss hilíasheek. “Kooták. Heehtaa ichíssaaannee ko hawáhtaa duuash kuttách kootássaak. Kúh Akhuuwíash Axxiilaaché koók. Ii éwahkuuash David iiaxúa Baleiláaxbaaxpee ii iláak éek dáasaasak “Baxxiilaaché” heik. Baapím hilíasheek. “Akbaatatdía koóm Baxxiilaachéesh kuss hilíasheek.
“Húuh. Al ámmaache balapáko dii awáatbahchewiawaak.
Dís koochíia xaxúa dítbuua biaxséen bulusáawalakdak koon ihch aliilúuleetak kaáohmaachik.””
Heelak Jesus kuss ammaa shiíoleetak kalakoon ko baapé koon akússeesh bilaxpáake alaxaxxák kan baa báxxuwiassuuk.
Díhch íassiiaalah. Aaláa dii iháass aaliíoh.
Jesus hileen bilaxpáakahkaasheesh dak akáxphawassdaaweesh dak kuss iláak hilíasheek.
“Baleilíiaakaxpissee ak éhchekaashe dak Pharisees kooté dak baleilíiaakaxpissee awuuá an baalaátuuash ak chiweéilush daache íiluttatuuk.
Heem baa an dii chiwaáu baa an dii díahkuua xaxúa díaalah. Heehtaa diiluk ammaa an díoosh koochéessaalah. Ammaa ii dii baálilaau iiluk koochéessuuk.
Bilaxpáake bale baa íkuchkuum baalúukaasuum ahníoosh ko díahkaak iiluk baa ialichkáatdaht díassaak kuxshiwíassuuk.
Hileen baleilíiaakaxpissee ak éhchekaashe dak Pharisees kooté dak baa sáapannioo al íkaalituua ko ii díook. Akbaatatdía al ilíia baalaátak ísshikaatdiak axxíio kussíiak áaluua iláhchisko kúh kootáak iíttaashteeo assahké koon annappíia kúh háchkakaassuuash ii ihch iiláxiiak ak baaxpaalítdelelok.
Bilaxpaakkuluuáhi xuh baa baa duushítcheehkuu xuh alachiwakáauasheet biléeluut balealawáache ii chikittúuash koon awáachihkuulak hiliachiiluk.
Haak anmaaíaschiluua koon bilaxpáake dáasaasak “Rabbi shóotaachi?” huut kan baa isítchiio koók.
Heehtaa diiluk díixaxua bat dakúpuum ak dii baálilaau dak dís bacheeítchikaasuua dak hawátkaatak. Heem dii héeluua hawáteem “Rabbi” haak ii dii dáasaashbioolak díahchessaalah.
Hinna awé áake sapéelahtaa dáasaasak “Baksée” hessaalah. Dáksaau Akbaatatdía kuttáchim Baaiiwaakoochihtéesh koolák.
Akbaatatdía koóm Akhuuwíash Alóonnakaaush dís bacheeítchikaasuua kóosh dii héelass húuhchek. Kuttáchkaat kala ko píisshe dáalah. Heem dii héeluua hawáteem “bas bacheeítchikaasuua” haak ii dii dáasaashbioolak koochéehchessaalah.
Bilaxpáakeem ak baatcháatdaak ii báakaatdewialak chiwakálaa Akbaatatdía háakahkaak ammaa hámneettaahile aahíiihmaachik. Heelak ak cheéshdeesh kuk Akbaatatdía báaxxiiak chikittaakuukaáshiihmaachik.”
Disákkupeeo tak baa baatcheeshdíalaaliiluwík.
Tak baa baatcheeshdíalaaliiluwík baleilíiaakaxpissee ak éhchekaasheesh dak Pharisees dak. Ammaa al iháatdialuuash díiluh dishóocheeluuk. Disákkupeeo ii Akbaatatdía an baa hawasséesh bilía dáhchissuuk. Díinnaxuoo díiluh bínnaanmialaassaak kootáa ak biléenmiash ishóochiss dáashpak an biléenneetduuk.
Tak baa baatcheeshdíalaaliiluwík baleilíiaakaxpissee ak éhchekaasheesh dak Pharisees dak. Disákkupeeo ii akbíasshe kuss dii batshúak kúalaak ko ii baa aáu dilútchiiluk. Haak kalakoon dáhchiwakaaut díhch iiláxiilaak shíakaashdaaleetdelelaak bilaxpáake dii ikaáhuut ko ii koótdaailuk. Baapéem baa bakálee an díhch iáxxolahkuua baatcháachkaashe akúkussahkee dalíilohmaachik.
Tak baa baatcheeshdíalaaliiluwík baleilíiaakaxpissee ak éhchekaasheesh dak Pharisees dak. Disákkupeeo ii awé áake kootáataahilia daláak bilaxpáakhawatkaatdaht Jews an baa kaláttuua kootúulak diliatuuk. Báheelia an dáhkuxshe kalako ii Bilée Isée ko kuss déelahkuum dáalaaxtuuk. Díiluh ko kuss daléelohmaachik.
Tak baa baatcheeshdíalaaliiluwík díshtuuleete ko kala kooták kootáa baa baa alóowiialaaleetdelelaak hilíasheeluuk. “Bilaxpáakeem baa ihch ímmitiiak alachiwakáauashbaakkussahkeesh ii díalak al ilíiash baa hámneetak. Heehtaa bilaxpáakeem ihchi baa ímmitiiak úuwatshiilim alachiwakáauashbaakkussahke ishkawúualeesh ii díalak kuk kal ihch alíinneetam al ilíiash díaihmaachik.”
Díshtuuleetak kootáa baa élahkuuleetak. Hileén shóokee ko “Baatchaatéek.” diliatuu? Hinna úuwatshiile koó xuh hinna alachiwakáauashbaakkussahkeesh eek úuwatshiile ii baaxpéesh koó?
Heem diiluk hilíasheeluuk. “Bilaxpáakeem baaiihulishoopbaaxpáam Akbaatatdía ammaakuuá an dúusaaush ii ihchi baa ímmiteelak al ilíiash baa hámneetak. Heehtaa bilaxpáakeem hinna baaiihulishoopbaaxpéesh áakeen ammaakuuwíoosh ii ihchi baa ímmiteelak ii ihchi daxchím ihch alíinneetam al ilíiash díaihmaachik.”
Dii baa baaláaxuuk. Bilaxpáakeen díshtuuleetak. Hileén shóokee ko “Baatchaatéek.” diliatuu? Hinna Akbaatatdía ammaakuúosh kuttátdak koó xuh hinna baaiihulishoopbaaxpáam dúusaaush ii baaxpéesh koó?
Heem bilaxpáakeem hinna baaiihulishoopbaaxpéesh ihchi baa ímmitiialak kukkan kootáak baatách xaxúa áakeeleesh áappaa ii díaihmaachik.
Haak kúh bilaxpáakeem ihchi baa ímmitiialak alachiwakáauashbaakkussahkeesh ii díalak Akbaatatdía ala kooléesh koóm kúh áappaa ii díaihmaachik.
Heem bilaxpáakeem baa ihch ímmitiialak Baaiiwaakoochihtéesh ii díalak al awáachim is awé kooléesh dak ak áakeen awáacheesh áappaa ii díaihmaachik.
Tak baa baatcheeshdíalaaliiluwík baleilíiaakaxpissee ak éhchekaasheesh dak Pharisees dak. Ammaa al iháatdialuuash dishóocheeluuk. Disákkupeeok. Ii kootéesh dís datshíia hám Akbaatatdía dákuuhtaa baa dalásdeessaak baa dáhkalaaxtalakussaak baa bach kuxxáalahchessaak Akbaatatdía aláchisshissuuk. Hinna ammaa an díaluua ítchik. Heehtaa baa baatchaatáau Akbaatatdía balee díahcheesh dáhkalaaxtassaaliiilush daachik.
Díshtuuleete ko kan dii kala kootúuk. Ii sheewée baa biipaátdeeteeht ko ii díhchi baashihchílaak ammaa ala koottáahile díalaaliiilush daache kuk díalaassuuk. Kúhmaam bilaxpáakeem bilisshiiwíoolak bilé awuuá baáhpuatkaatbishdak bitáaxiiak hilaa bilisshiiák kalakoon kootáa baalúulaxisshe kuk appéeilush ko kan dii kala kootúuk.
Tak baa baatcheeshdíalaaliiluwík baleilíiaakaxpissee ak éhchekaasheesh dak Pharisees dak. Disákkupeeok. Dís baatiiwilisshíio dak deéwiaxsaau dak áakaako alíisshiwitchiluuhtaa awuuá it shishíak dalásawuuko ala kooté ko kootúum baa deétalachisshikaashe dak dalátaammaatchaache dak ii baa déesh dii ílutchikuuk.
Pharisee kooté sheeh díshtaleetak. Koochihkáa baaté awuúko alíishimnak hilaa áakaako kúh hoowéetiihmaachik.
Tak baa baatcheeshdíalaaliiluwík baleilíiaakaxpissee ak éhchekaasheesh dak Pharisees dak. Disákkupeeo ii anmaalúusaau awéelako chíatkaattaak al awákuua íttaachiiluhtaa ishkawuúko bilisshée hulé ílutchike ii kootáa baa púalitdaalinneiluash ko kan dii kala kootúum ko ii dii baa ashítuuk.
Heem bilaxpáake an dii íkuua dii bilaxpáaktaahilaacheetahtaa ala koottáahile disákkupeeak dii batshúak kootáa baa kxawíia ko disítchiluuk.”
“Tak baa baatcheeshdíalaaliiluwík baleilíiaakaxpissee ak éhchekaasheesh dak Pharisees dak. Disákkupeeo ii eek Akbaatatdía ak iláakuuash dak baa tátchikaatak ak baa annawéesh dak annúusaau ii xíassee díalaalakak dáhkulushpiak kalakoon
hilíasheeluuk. “Bas baaxaalíoo bassée ak hileeléesh an bilaxpáakuuash biiluk balee kootássaam baaleetdak koottaléesh Akbaatatdía akiláakuuash an dappiíosh balee koonnák biiluk átbeessaawohmaachik.”
Hileen “bassée ak hileeléesh” duuash Akbaatatdía akiláakuuash ak dappéesh ichíssaaannaau díiluk. Heem hinna baa sheelúua kal ii díhch áakass dilústuuk.
Dís baaxaalíoo kan dii kala kootúum ammaa díoosh diháannohmaachim éwahchek.
Baaaxuawishé ko kan dii kala kootúuk. Bilée Isée héelass daléelihmaacheesh shóotdaak an díikuschilachiinmialaalitdeleloo?
Heem Akbaatatdía akiláakuuash dak bacheéom ak baa éhcheesh dak baleilíiaakaxpissee ak éhchekaashe dak díiluss déewahchewiawaak. Heelak hám baawatbakálee kussáalaak dáappiiak hám kúh annáhchiwakaauashe koon dáatchusak awaasúualakuluua shíishiaahe koon alóolapak baatcheéshdaalohmaachik.
Ala koottáahile dii baachiweéwiiluk. Hinna baapé bilaxpáakuum batshúoosh kon dappiíolak ko kala kootám kuhchisaáohmaachim tak baa baatcheeshdíailuwík.
Jesus Jerusalem bilaxpáake al íchisshikaashe
Jerusalem Jerusalem bilaxpáake sheen kuk kala sáapii Akbaatatdía akiláakuuash díiluss déehkuum biiá ii xíhchihtahkaak dáappiio? Akahchiia dii bach aawaák baashchíilisdakaake dáakuua iaxpúua biaxséeliiak íasseeiluash ko koótbaawiawaahtaa bii koochéelahchewialaassaailuk.
Heehtaa hinné éhkaalah. Akbaatatdía alachiwakáauashbaakussahkeesh íhchish déem aasúua ishkawúuoleetaahak kaáuk.
Deéla hinné dii baachiweéwiiluk. Bíss hilíasheelaawialuuk. “Akbaatatdía balee héelass húuhkaak baa áatchilahchek. Akhuuwíash Awóonmakaaush hinné koók.” daak íwahkoosheeluulak kalakoon hilaa kala chii bii alákaalohmaachik.
Jesus alachiwakáauashbaakkussahkeesh an baa haammía ii iichiwéesh
Jesus alachiwakáauashbaakkussahkeesh kuhtée koon asaanmíak díilak déelem kalakoon akáxphawassdaaweesh duúla diíak hinna alachiwakáauashbaakkussahkeesh dak áaxxee awaasúuahaache dak kuss óowiiak íkaahkuuk.
Heehtaa Jesus kuss hilíasheek. “Kooták. Hileen xaxúa alákaak dakaáu ala koottáahile dii baachiweéwiiluk. Baapéem hileen baáhpe an bach áatcheesh hawátkaatdahtaa ala koolé koon daátdeetiihmaachik. Xaxúa éetsaak baachíihmaachik.”
An baa chúuss déekaashe dak an díakxawiiawioo dak kootíohmaachik.
Deéla Jesus awaxaawím Buluhpashipítkaate (Olives) huuash héelahkeen awáatdak akáxphawassdaaweesh íiluttach duúla diíak baa báxxak hilíashiiok. “Hileen baa ala kootbía shóohtannak kootbíalak balee chiwaawilikkuúh. Baapiiháake dak an dáhchisshiiwialee dak kan baa koosáhtalak ii baa xíassee sáapuuk he?” huum
bakálee díak hilíasheek. “Díhch íassiiaalah. Aaláa bilaxpáakeem baa iháateem dii chiwaáulak dáhkalatchelolak ii dii kúaoh.
Bilaxpáake ahóom ak bii dítdelelaak dii diíak hilíasheeohmaachik. “Akhuuwíash Alóonnakaaush bíik.” haak bilaxpáake ahóom iháass aaleéohmaachik.
Haak kúh bat bachíookoolak kootáa “Bat bachíawiook.” huulak díikukkuulak díhkalaaxtassaalah. Hileén kuk kala shóotdahtaa kootíohmaachik. Heeht baapiiháaake it hiisséek.
Bilaxpáakshiishiaahe bach iitchúulaak hinne awé áakeen bacheeíttaaheesh kúh bat bachíaohmaachik. Shóohcheleeht baatát baalúuak awé xatáak bilaxpáake ahkaásheem ammaa duusúuleetak alíisuua ii sáahiohmaachik.
Koottannák bilaxpáake an bale baailísheesh bíam eénneelak an baailíshewasseesh ko kala kootíihmaachik. Heehtaa shóon hileén kootúulak an bahchisshíiash áhtakaatam kal élahchelohmaachik.
Heelak dii dúttak dii daxták kalakoon dii díakxawiiaaahkuua aa dii dappeéohmaachik. Baa biipé bíim bilaxpáakkootaa xaxúa ii dii dúupiaohmaachik.
Haak ak bii píisshe déesh ahóom an baa kaláttuua dúusaak bach iiwaaíaschiluukoolak bat shéess batshúookoolak kootáa bat dúupiakaashiohmaachik.
Kalakoon bilaxpáake ahóom Akbaatatdía akiláakuulitdelelaak duúak bilaxpáake ahkaásheem iháass aaléeohmaachik.
Heem hileen bilaxpáake baa kxawíialioosh kannaa baatcháatdak bale baa íchissheesh ítta haámnaaihmaachik.
Heehtaa dalásatchutdaak dakaáu aa uhpatáahile aalaliíolak kuk Akbaatatdía dii kulustalákuohmaachik.
Akbaatatdía an baa hawassée is baaaliichiweeítcheesh ala koottáahileesh awé kootáa kuluchíshiia dáak bilaxpáakshiishiaahe iikukkúulak hilaa kan baapiiháake kan daliílohmaachik.” hek Jesus.
baa ashíchem kxawíim baa iíschiisaaleettaahileesh
(Hilaakée hileen ak dáawe hinné éhchekaasuulak ítchiihmaachik.) “Akbaatatdía akiláakuum Daniel huuash hinné ii ilíim “ak baa kxawíikaassheesh ak baa ashítcheesh bilaxpáakeem íkuulak kaláak kuhchisshíissaaohmaacheesh.” alákaalohmaachik. Hinna baam xawíiash alachiwakáauashbaakkussahkeesh ishkawúuan chiikúss Ashishkawuúm Baaxpéesh ishkawúuan iluuák daachíihmaachik.
Heelak Judea ak koon bilaxpáakeesh shichanmishé kuss kalúulak koók.
Haak alatshíia dii koonnák dáasuua kuss chissáak diíttaashteeaakaako kulutchiwíassaah. Díhkammissaak kaláah.
Ko baapéesh bía ak éeliseesh dak dáakuua it ak áatchihkuuash dak tak baa baatcheeshdíailuwík.
Baa biípbisak baapéem dakálaaliiilush daatdak báalee koó xuh baapchikittúum ko baapé koó xuh koon kootássaalak Akbaatatdía ii kuss chiwakíikaasaalah.
Ko baapéesh bilaxpáake an baa chúuss daáu baa iíschiisaaleettaahiliihmaachik. Baa uhpawassáako kalakoon aa hilaakée kusseé kal iilúupe bilaxpáake hinna awé áakeeluua an baa chúuss daáu hilíatdeetiihmaachik.
Heem hileen baapúum xawíikaashbioosh Akbaatatdía kuluttátak kooshtéeihmaachik. Ii koochée bilaxpáakuum ala chilakappéesh it hawá héeleeliohmaachim koochéessaalak ak ínneettaahiliihmaachik.
Koottannák bilaxpáaksapeelahtaa dii chiwaák “Ikaalah. Eek Akhuuwíash Awóonmakaaush hinnéek.” he xuh “Ikaalah. Ii íilakaak.” helak kalátchessaalah.
Bacheé shíishiaahe shóoleeht iikusták ak baa iléesh ak koóleetdeleohmaachik. Hawá “Akhuuwíash Alóonnakaaush bíik.” huu xuh “Akbaatatdía akiláakuua bíik.” haak ii baa xíassee dak áalammaahile ahníak baa kummíiliohmaachik. Akbaatatdía bilaxpáakuum ala chilakappéesh ham koóuhtaa kúak chilasshihchiwíak iháass aaléewiaohmaachik.
Kalaaxtássaalah. Kal iíschiisaa baatách xaxúa dii baachiwaáuk.
Díiluss hilíashiiak. “Bilaxpáakdaakbacheesh báakukkoko huuáhim ii íilak awám anneettáahileesh koolák.” huulak kuss déessaalah. Haak hilíashiiak “Iilak ishkawúuan iaxuák.” huulak kalátchessaalah.
Iwak ii sheewée anmílasiia koon kalíhchiit ala sáashiia anmíliiwaxpe kuhtée ak koolé koóuhtaa íkaailuk. Bilaxpáakdaakbacheesh shóon báakukkoko kala chii huulák íwak kuk kala koottáahiliihmaachik.
Hileen xaxúa kootúulak an bahchisshíiash al áhtakaate kal élahchelohmaachik. Haak kúh hilíatak. Bilisshéet koon baachít iaxxiixiipé ala koolúua diiáhiiluash ko kala kootíihmaachik.”
Bilaxpáakdaakbacheesh kala chii ala huuwía
“Aaleéla koottannák baa baalúukaashbiash koowaáhnak kala kookaásheen áxxaashe chihpashíihmaatak bilítaachiia kúh kala sáashiissaaihmaachik. Ihké kúh awáxe koon xapáahiohmaachik. Báakukko baa ala kooléesh ala xatáau iháatiohmaachik.
Heelolak koottannák bilaxpáakkootaa awé áake ak kooléesh iixaxúa Bilaxpáakdaakbacheesh awáxe koon kal íkaaohmaachik. Ahpaaxbaatcháache áakeen huulák an baaxpée dak ala sáashiiwaaxpeesh dak kan íkaak bacheeítchikaashim éhkaak ko ii íiwaak ii iisássee ammaa ala kootbía alaaxtíohmaachik.
Heelak iikóoshe alásaasaleetbaak ko ii bas bilaxpáakiaxpawisheesh báasak déehkaak awé áake kootáataahilia ala chilakappéesh xaxúa bach aahíihchewihmaachik.”
Jesus balapáale áape ii baa xíassaahchek.
Kalakoon Jesus hilíasheek. “Balapáale al apáaluua ii baa xíassaahchek. Baláape kal asáak apáaluut bíawakshe kan biítaahiluum elahkaáhiiluk.
Kúh hileen baa ala kootbíash kootúulak an boowiáwee kala hiitáahile élahchelohmaachik.
Hinné dii baachiweéwiiluk. Ala koottáahile koók. Jews bilaxpáake ham it sheessáau hileen baa ala kootbíash ii biichiwéesh xaxúa kootíohmaachik.
Hinna awáxe dak hinna awé dak kuk ii baa koochihtássaaohmaachik. Heehtaa an balíia koottáahilak ii baa koochihtúum ala kulusshíileetak.”
Bilaxpáakdaakbacheesh ala chisshíiwia alaaxtúuk.
“Ko baapé dak baleanníile dak ala kootbía ak éhcheleetak. Bilaxpáakiaxpawishe dak Akbaatatdía dáakbacheesh koóuhtaa alaaxtúuk. Biilápxe ak éhche kuttáchik.
Bilaxpáakdaakbacheesh baapéem báakukko koon chisshíiwia dáalaaxtuuk. Noah huuash an bilaxpáake koottalée ala kootúuash kala chii ko kootíihmaachik.
Baapanmasshipúum it bilíhuusseesh koottaléesh baa duusák baa isshiiák bach áxpaahuua aa Noahsh báashee isáakaashim díash dahpím
Koottannák bacheé iilápkaasuuam alatshíia koon baa hilúulak hawáteem kulutták hawáte kuk íhchish déeihmaachik.
Ko baapé bía iilápkaasuuam baaxawuá sapíiolak hawáteem kulutták hawáte kuk íhchish déeihmaachik.
Heem baa íassiiak díhch áakhiiaalah. Dáxxiilaatuua ala chisshíiwia dáalaaxtuuk.
Hinné éhkaalah. Ootchia héelapeen akbaaataaléem awaasúum biléelak baa ataannák hinna ak eé baaleetdak ala huuwía éhchelak aasúua koon daaták baa íassiiak baa ataalíhchessaaihmaachik.
Heem díiluh díhch áakdiiak baa óolak káalah. “Bilaxpáakdaakbacheesh kala húussaak.” diliatdolak koon dii áakasheeohmaachik.” hek Jesus.
baa ishkawáasuum bilaxpáaktaahileesh dak isakkupéesh dak
45-47 Jesus hilíasheek. “Baa ishkawáasheem ii biichiweéwiik. Is bacheeítche alíhkasshe hawasséehcheesh baaptatchée baa an díaish daache xaxúa díak baa ishkawáashe hawéeseesh an baa hilúua íassiiak baa duushíhkaak íkaakuulak hiliachik. Ala koottáahile dii baachiweéwiiluk. Is bacheeítche hawass déelahtaa hinne baa ishkawáasheesh baa táttak baa éhchelak ammaa díahkuua kuhtáakaattaa díak ítchiiak kootáa annawéeik. Hinna baa ishkawáasheesh baa íkaalaatdeetak baa ihkúanneetdak ko ii an daásitcheesh óhchikaapiihmaachik shóon is bacheeítcheesh chisshíilak. Haak kootáa ammaa éesh xaxuatáahile hinna ishkawáasheesh kukák hawasséehcheihmaachik.
Baaleettaa hinna ishkawáashbacheeitcheesh koóm batshúalak baa dasshihták “Bas bacheeítche shía kuússaaihmaachik.” hiliatdak
kalakoon hileen ishkawáasheesh hawéese diták baatcheeshkaássaak kootáa ak baa isshiité ko áxpak baa duusák baa isshíik.
Heelak is bacheeítche ala kuuwía baapé dak baleanníile dak alaaxtám baakoon baa daásduupassaalelak kalakoon alaaxtíia áakasheeihmaachik.
Kalakoon hinna baa ishkawáashbacheeitcheesh dashpák datchúshkaashihkaak isshíalaak ak baa isakkupéekaashe kuss déehchelak héeleen áxpak koon iiwuua baatcháattaak daaskawíia ii iío bat chilaxchíaxaahiohmaachik.
bíakalishtakaate iipilakúuash
Kalakoon Jesus baleiichiweé iháam chiwaák Akbaatatdía koottannák an baa hawasséewiash ii xíassaahchewiak. “Ootchiam anmacháxpawioo koóm bíakalishtakaate iipilakúulak is biláakisshiikbisuua kulaák akuáwishbiash óolak ammaa díahkuua díawiook.
Hileen bíakalishtakaateesh iichiaxxúulak baa dasshihchitáahiluulak iichiaxxúulak kootássuuk.
Hileen bíakalishtakaateesh ak baa dasshihchíleeteesh is biláakissheesh biláakisshitalee al akúkee kulaáleettaa daáuk.
Heehtaa hileen ak baa dasshihchitáahileesh kuk biláakisshitalee ísshiliak aalaáuk.
Ak uáwishbiash húussee kala shíalak hileen bíakalishtakaateesh iháwaahak kaáuk.
Ootchia kala kuá híim sapéelak hiisáa iláak. “Ak uáwishbiash kala húuk. Kan daáwaalah.” huulak
hileen bíakalishtakaateesh iluualáwak is biláakissuua ákkuuwiiolak
hileen hawátuum biláakisshitalee al akúkaaleeteesh áxpuua kuss hilíashiiok. “Bas biláakisshitalaau kala haammíak daáu hám bilikkuuáalah.” huum
“Baaleetak.” huuk hileen ak baa dasshihchitáahiluuash koóulak “Biláakisshitalee bihch íkuxxaatbaak aawuúom dii awáxpak ii díawuulak aaláa bíiluh kan balee baa hilahpíih. Dáak hám íaschilaalah.” huulak kootúuk.
Hinna daáush kalakoon akuáwishbiash kala húuk. Heem hileen ak baa ákkuuweesh alápasshiss dáak diíwiak kalakoon áxpak dáak an baa baa duushítcheehchewioosh biléeluulak píishko bilía chissák chichúttuuk.
Hinna hilíateesh hileen ak baa íaschinneesh bilía diíak hilíashiiok. “Bíiluh balee biléelihkaawilikkuuh.” huulak
ishkawúuan ak koolé bakálee díak hilíasheek. “Ala koottáahile hinné koók. Dii sapéeolak dii baalaaxták dii bii baaláhkassuuk.” hek.” haak
baa ishkawáashe iiláwiiosh
Kalakoon Jesus baleiichiweém iháam chiweék. “Kúmmaam bacheelák awatéess déewialak ko kala kootíihmaachik. Koochihk ishkawáasheesh iláak ammaa éesh xaxúa dúmmatak hawasséehchek.
Heelak ammaa áakaawatuua ko kukúk. Hileen bachéesh hawátdak is bálee hámmishtaahinnak kukák iháalak kuk an bálaakuko doosaléelak deéla ii háakkaashe an bálaakuko kooshtakáatak kalakoon hawass déewiash déek.
Heelak hinna hawátam bálee hámmishtaahilim kukúuash ii díaitcheelak kak áxpihchek.
Heelak iháam an bálaakuuosh doosaléesh kúh ii díaitcheelak kak áxpihchek.
Deéla hinné kala héele kooshtakáatkuuash ko bálee aaléela awé chikaák awuússiiak íaxua díak.
Hinna ak hawass déesh daachían kuulák ishkawáashe an bálaakuuash chichíkaawiak.
Hinna baa ishkawáasheesh bálee hámmishtaahilim kuúosh hinna bálee ala kak áxpihcheesh ooák íkaahkaak hilíasheek. “Ikaah. Dís bálee bii hawasséelahcheesh áatche ii áxpiwahkaawalakuk.” hem
kalakoon is bacheeítche hilíasheek. “Itchikaashdaak. Dii bacheé baatcháachik. Ammaa baaláhkukoosh ahússaahtaa hawassáalaaitchilaam ammaa hawassáalee áxpiwahchewiik. Balasúua ítchim huuák bii áxpalahkak bii áxpak baalíhkammaachih.” hek.
Hinna baa ishkawáasheesh bálee doosaléelichim kúuash kúh huuák hilíasheek. “Ikaah. Dís bálee bii hawasséelahcheesh áatche ii áxpiwahkaawalakuk.” hem
kalakoon is bacheeítche hilíasheek. “Itchikaashdaak. Dii bacheé baatcháachik. Ammaa baaláhkukoosh ahússaahtaa hawassáalaaitchilaam ammaa hawassáalee áxpiwahchewiik. Balasúua ítchim huuák bii áxpalahkak bii áxpak baalíhkammaachih.” hek.
Deéla hinna baa ishkawáasheesh bálee kooshtakáateesh kuúosh kúh huuák hilíasheek. “Dii éwahchem dii baatahtám kootáa baa dáhchilaschileetak baa ihée an bálaaliak ammaa aalakkatúuash baa dáhkulushpiak dilúttak an baaliiláhkasseet baaláhkaleeik.
Hinna íwahkooteesh dís bálee xapíiwaawiawee ko baachilíim aawaaléela aawaaxuák. Heem hinnéek dís bálee.” hem
kuss hilíasheek. ““Bii élahchem bii baatahtám kootáa baa bahchilaschíleetak baa ihée an bálaaliak ammaa aalakkatúuash baa bahkulushpíak bulutták an baawiiláhkasseet baaláhkaweeik.” deesh díishihtisaak dii baa ishkawáashxawiik.
Baaleetdak bas bálee bálaaashe ishkawuússaalaalak ihch áxpihcheihmaachik. Heelak bakkulák bas bálee hammiséeihmaachik.” haak
“Iak bálee kulutták bashkawáashe bálee ala kak áxpihche héele ahóosh kuuáalah.
Bilaxpáakeem ammaa kuúosh ii díaitcheelak áatche áxpihkaakuuohmaachik. Heehtaa ammaa kuúosh ii díaitcheessaalak baa eé shóohkakaatdahtaa kulutchíohmaachik.
Eek bashkawáashim íishihteesh dúttak awéelass shítak ala chihpashé kuss isshíaluulak íichilapaxak íiwe baatcháatcheihmaachik.” hek bacheeítcheesh.”
iisaxpúatahchewishke dak iisaxpúatahcheiihchiiwishe dak an dúuppeelehcheesh
Jesus kúh hilíasheek. “Bilaxpáakdaakbacheesh koóm chissáak báakukkoko huulák bilaxpáakiaxpawishe xaxúa áxpak duúolak alasáashiiwaaxpeesh áaxxeetaalak kalakoon bacheeítchalawaatuua koon awáatak baa hawassíiak kan bacheeítchikaashiihmaachik.
Awé áake bilaxpáaktatchia iiwátxaaulak Bilaxpáakdaakbacheesh ishóoche diíolak dúuppee déehcheihmaatdak kúmmaam akúuxchiliche iisaxpúatahchewishkalaake dak iisaxpúatahcheiihchiiwishdaake dak dashpák déehcheiluash ko kala kootíihmaachik.
Heelak ak baa tátche ilapáko iluúhkaak ak daasanníalia iláhchisko iluúhcheihmaachik.
34-36 Heelak bacheeítchikaasheesh ilapáko ak kooléesh kuss hilíasheeihmaachik. “Balíishim bii eelákuuk. Bíiwakachim bii bilisshíilahkuuk. Bii sapéelaht dáalaaxtahtaa bii dáhkussuuk. Baawaxúassee xeexawúum hawátuum íttuum dilúttak ko ii bii díalahkuuk. Basaanneéwishim bii dáhchichalakaawiilakuuk. Bii daxtúum bii alákaalaluuok.” haak kalakoon hilíasheeihmaachik. “Biilápxe dii baa áatchilahkuuk. Duúak bii áxpaaahkaalah. Biilápxe is awé kal an dii ala koolúua koóihmaachik. Baa uhpawassáako kukaa ákkuuwiialakuuk.” heihmaachik.
Hileen ak baa tátcheesh koóum hilíasheeohmaachik. “Baxxiilaatúua shóolichiileesh koon dalíishdak dii awákaak dii eewakúu? Haak díiwakatdak kúh dii bilisshíiwahkuu?
Haak shóolichiileesh koon dii anneéwishi? Ta xuh dii daxtúulak dii awákaawalakuu?” heohmaachim
hinna bacheeítchikaasheesh hilíasheeihmaachik. “Baa ala koottáahile ko dii baachiweéwiiluk. Hileen bakúpe ii háakkaashkaatuuahtaa dalásdeeolak bii dalásdeeosh ko kala kootúuk.” hek.
41-43 Kalakoon hinna bacheeítchikaasheesh iláhchisko ak kooléesh kuss hilíasheeihmaachik. “Balíishim bii eelákussuuk. Bíiwakachim bii bilisshíilahchessuuk. Bii sapéelaht dáalaaxtam bii ashé biléennahkaawiilakussuuk. Baawaxúassee xeexawúum ítche ko ii bii díalahchessuuk. Bii anneéwisak bii daxtúum kúh bii dáhchichalakaawiilakussuuk.” haak “Akukkóon áaahkaalah. Biláam ii baa koochihtéesh Chíisbishe dak baleiláaxxawiia dak díakuuash héelass dáalah. Kan díilaa díhch iáxxolahkuum kan dii ala koolúua koóihmaachik.” heihmaachik.
Kalakoon hileen iláhchisko ak kooléesh hilíasheeohmaachik. “Baxxiilaatúua shóolichiileesh koon dalíisak díiwakatak dii sapéelaht balee alaaxták baalaxúassee xeexawák dii anneéwisak dii daxtúulak dii bahkuxshíssuu?” heohmaachim
hilíasheeihmaachik. “Baa ala koottáahile dii baachiweéwiiluk. Hileen ii háakkaashkaatuuahtaa dalásdeealakussuulak bii dalásdeessuuk.” hek bacheeítchikaasheesh.” hek Jesus.
Kalakoon Jesus hilíasheek. “Heelak Bilée Isée ak héelass déesh ihch iáxxohkuum kal ii baa koochihtíihmaachik. Haak ak baa tátcheesh kuk Baaiiwaakoochihtéesh kuss dáak an bilaxpáakuua ii baa koochihtíihmaachik.”
Baa kulushpíak Jesus dappeewíook.
Heelak Jesus baa baachimmíhche kal iháannak akáxphawassdaaweesh kuss hilíasheek.
“Baapanmaaáatchelee (Passover) baáhko duupéelak kala koóm élahkuuk. Heem Bilaxpáakdaakbacheesh kan dútchihkaak baawatbakálee kusséewioolak hiliatuuk.”
Kalakoon akchiwakíiwacheeitchikaashe dak baaisáate dak koóum akchiwakíiwaakkussahkeesh Caiaphas huua aasúua koon bat diíak
baa kulushpíak Jesus an daxchíhkaak an dappeéhchewioosh ii baa íkuchkuuk.
“Hileen baa saxpilúuash bilaxpáake iiwátxaauk. Hilaakée Jesus bulutchiwiáwaalolak bilaxpáake daaskawáak baa bach ílapeekaassheoh. Kuk koon díawaassaawook.” huuk.
Bethany koon Jesus aashúua áakeen iiwaapáachisuua páaxxuuash
Ashalakuluuá Bethany koon Simon ak Anneewishéesh huua aasúua Jesus kuss húum koolák. (Hinna Simon iísko baapúaoochiasseesh kooták.)
Heem baaiihulishoopéesh koon baa duúshdom kalakoon bíakalishtam biléelak baatám óoshitchikaatam awúuan iiwaapáachisuua íiwishahkaashim kulaák óola Jesus hiiák isshéeleen áapchiaxxuk.
Hinna hilíacheesh akáxphawassdaaweesh íkaak baa hilíkalatchessaak hilíashiiok. “Bale alataawaachíssaak baa hawáxxiialak ko kala kooták.
Baaleetdak eek iiwaapáachisuua íiwisahkaashim iiwaaíaschiluulak bálee dúttak baa baatcheeshkáate ko kuúolak ko ittéeihmaachihilak.” huuk.
10-11 Jesus an dasshihtúuash éhkaak kuss hilíasheek. “Baa baatcheeshkáate kuk hámmishdaachiihmaachik. Heehtaa bik dii bii héeleeluua shíassaataahiliihmaachik. Hinna bíakalishteesh ditcheeshéessaalah. Dússhihchissaalah. Baa ítchikaashim díawakkaatchek.
Hinna bíakalishte iiwaapáachisuum bii áapchiaxxoosh ii koochée chikittaakuuák shóon baashdák bii dúusaaulak kusséesh ko ii baxúa ákkuuwiiawakuk.
Ala koottáahile dii baachiweéwiiluk. Baleiichiweeítcheesh awé shóonnahtaa ii iichiwaáulak hinna bíakalishteesh hinna ammaa díawakoosh kúh chichéhcheohmaachik.” hek.
Judas baa kulushpíak Jesus iháass keewíak.
Hinna íwahkooteesh bacheé iiaxpíluupeesh hawátam Judas Iscariot huua déela akchiwakíiwacheeitchikaasheesh hiiák
baa báxxuk. “Dii bahkuxsák Jesus díiluss battúulak sáam bii íiwishdialuuk he?” hek. Heem bálaauuwatchia chimmák dáahmiiaa pilakám kuúok.
Kalakoon Judas Jesus íassiiak shóotaak íiluss keelák hiliachik.
Hileen Baapbaaxawuapáachuua (Days of Unleavened Bread) baapbassáakaashe akáxphawassdaaweesh duúla Jesus diíak ii áxp iláak hilíashiiok. “Shóohteen Baapanmaaáatchelee (Passover) baa buusák baawihkammáatbiawuuash balee baa ákkuuweelahchewialaa?” huum
bakálee díak hilíasheek. “Ashhéelass dáak dáaxxootuulak bacheém koolíihmaachik. Kuss hilíashiiaalah. “Ak balee baachimmíhche dii díss balee hilíasheehchek. “Kala saskáat dii awíhchish beéwohmaachim dáasuua koon akbiiáxphawassdaaweesh Baapanmaaáatchelee (Passover) huum awáxpak baawihkammáatbiawaak.””” hek Jesus.
Hileen akáxphawassdaaweesh Jesus ammaa an díahche díak bale ammaa duushé dak kan baatách ákkuuwiiok.
Ko áhpaasee Jesus bacheé iiaxpíluupeesh áxpak baaiihulishoopéesh koon pátchilaa xapák baa duusúuk.
Hinna baa duusúuash héelapko Jesus hilíasheek. “Ala koottáahile dii baachiweéwiiluk. Dii héeluuan hawátam bii iháass kéeihmaachik.”
Kalakoon daásxawiihkaak hawátattachiia chikittaák kuss hilíashiiok. “Biíssaaihmaachik. Ta xuh bíi? Jesus.” haak baa ala koótalaaxtak itchissáak kaáum
hilíasheek. “Hinna baatóhkape awuuá isché ak bii áxpak datchíisshe ak bii iháass keewía koók.
Bilaxpáakdaakbacheesh baa chúuss déekaashiihmaache al ii baalaátuuash kuhtaa kootíihmaachik. Heehtaa eek bacheém ak iháass keewíash tak baa baatcheeshdíaiwík. Baaleetdak bishíssaalak ko heetashtéeihmaachik.”
Judas ak ii baa íaschinmiash koólem hilíasheek. “Biíssaawiss Rabbi.” hem Jesus koóm “Díilaa sheeláak.” hek.
Jesus baaxawuá dak baáchuuwilaxxee dak an dúmmacheesh
Hinna baa duusúuash héelapko Jesus koóm baaxawuám dúttak aák chiwakáak koowíiak dúusheetak akáxphawassdaaweesh dúmmatak kalakoon kuss hilíasheek. “Hinné dúttak duusáalah. Hinné baxúa koók.” hek.
Haak Jesus baatiiwilisshíiosh dúttak aák chiwakáak koowíiak hileen áxpeesh kuuák hilíasheek. “Díixaxua hawá isshiiáalah.
Hinné awuuá páaxxalakuuash Akbaatatdía iísko ammaa íkuchkitcheesh annaachíssache bas íile ii baa xíassaawahcheesh koók. Kúh bas íile ala xéwahkaawakoosh ko ii bilaxpáake ahóom baa ala kxawíiannioosh kalaaxtakuúohmaachik.
Baa dii baachiweéwiiluk. Hinna baáchuuwilaxxee kal ishbiíssee aa baapéem Biilápxe an bacheeítchikaasheesh kuhtée biíolak koottannák dii awáxpak hilaa ishbiíwihmaachik.” hek Jesus.
Hileen hilíateesh iichiwakáauwuum baláxak koowíiak asaalák awaxaawím Buluhpashipítkaate (Olives) huuash kuss daáuk.
Peter hinna óotchia bii dáalaaxtataahinnelihmaachik.
Jesus kuss hilíasheek. “Hinna óotchia díixaxua bii alíhchish dakálaalohmaachik. Baawaalaáchim Baaxpéesh awúuan baalaátak hilíashiiok.
“Akúuxchilicheesh baappeéwihmaachim iisaxpúatahchewishkeesh dappachía kaláaohmaachik.”
Shóon baasák kaka baachilelák dii iisalakusáau awám Galilee huuash kuss baaléewihmaachik. Koon bii diíaalah.” hek Jesus.
Petersh iliiwaaisaáhiiak hilíasheek. “Eek iixaxúa dii íhchish kalúulahtaa bik koótbaassaawihmaachik.” hem
kuss hilíasheek. “Ala koottáahile dii baachiweéwiik. Hinna óotchia baashchíilisdakaakbule it dichíssaa dáahmiiaataahilia bii dáalaaxtataahinnelihmaachik.” hem
hilíasheek. “Dii awáxpak baáshbihmaatdahtaa dii awíhchish baakaláaleetiihmaachik.” hem akáxphawassdaaweesh hawéeseesh kúh íwahkooshiiok.
Alatshíim Gethsemane huuash koon Jesus ala chiwakíiash
Jesus koóm akáxphawassdaaweesh áxpak alatshíim Gethsemane huuash kuss daáuk. Kalakoon kuss hilíasheek. “Hileén awáatak bii oolaáhaalah. Akxawaáhak bahchiwakaáhmiik.” haak
Kalakoon kuss hilíasheek. “Bale daásxawiia aalasshipím bii íaxuak baa iíschiisaaleetak. Hileén bii óolak baa íassiiaalah.”
Jesus heemmissáa dáak kalakoon iisawúualaak chiwakáak hilíasheek. “Axéekaat baa bashóocheeleesh hinna baatiiwilisshíiom awúuan baam ishíalak ishbiilák ko kala kooták. Bii ímmilihkaawakuh. Heehtaa dalásalakooteesh ko bassáak. Bik baaleetak.”
Kalakoon Jesus akáxphawassdaawe iiláwiiosh kuss chisshíilem iháwak kaáuk. Heem xachíiak Petersh kuss hilíasheek. “Baleanníilawatkaateehtaa bii aláxpak baa íassaalaawialuulak annúuleeta?
Baa íassiiak chiwakáalah. Koótduulak ii díhchi daásbaahaamnaak baa al iháatdialaassaaloh. Baa ala koótdialaawialuuhtaa daachéeta annuuleetéek.
Jesus kala chii déela chiwakáak hilíasheek. “Axéekaat dalásalakooteesh ko bassáak. Bik baaleetak. Heem hinna baa bashóocheeleesh iháaxiilaawialaassaalak chúuss baaléewiik.”
Jesus chissáak húulem áxpeesh iháwaahak kaáum ishtáwishbiaichkaatchelohtaa aliilúuleetak.
Heem déela kala chii chiwakáak kal ii dáahmiiak ammaa ala shéesh kala chii ko sheék.
Kalakoon áxpeesh kuss chissáak kuss hilíasheek. “Diháwak díhchissak dakáau? Eek íkaalah. Bilaxpáakdaakbacheesh bilaxpáakbatshuoom kuss iiwaaíaschileesh kal an dútchiwioo kal íkuxxee kala híik.
Chiláalah. Kan beéwook. Ak bii iiwaaíaschileesh kala húuk.” hek.
Jesus dúttak daxtúuk.
Jesus it iláalatchilem héelapko hileen bacheé iiaxpíluupeesh hawátam Judas huuash koóm bilaxpáakahkaashim bilissheechúttache dak balapalúppee dak kulaák áxpak duúok. Akchiwakíiwacheeitchikaasheesh dak baaisáate dak kon baa íkuchkak déehkuuk.
Hinna ak iháass keewíash iíschiisaa áxpeesh kuss hilíasheek. “Eek bachéesh kal ii élahkuua baaláak awóhchikaapak iisalaxéen biispahtéewiik. Heelak dúttaalah.” hek.
Heem hinna Judas óolaachissaa déela Jesus hiiák kuss hilíasheek. “Shóotaachi? Rabbi.” haak iispáhchak
hilíasheek. “Biilápaachee bii shóotdaawialaalak díah.” Kalakoon Judas áxpeesh koóum Jesus kuss basáak dúttak daxtúuk.
Kookaásheen Jesus áxpe hawátam is bilissheechúttache dústak binnasshíak akchiwakíiwaakkussahkeesh ishkawáashe ahpachúa pashkúak dúaleehchek.
Heem Jesus kuss hiliashiiáhik. “Dís bilissheechúttache kuhchisiiáh. Ak bilissheechúttache ii daasshéewishdak ii dappeéohmaachik.
Biilápxe balasáashdak bilaxpáakiaxpawishe hámmishtaahileem húuhcheihmaachim bihch íkaakuuwahchelak kootáawakuihmaacheesh dáalaaxta?
Heehtaa íwahkootbaalak Baawaalaáchim Baaxpéesh awúuan an baalaátuuash kootássaaihmaachik. Heehtaa an baalaátuuash ko kootíohmaachik.
Kalakoon hileen Jesus ak iitchúuleesh kuss hilíasheek. “Kúmmaam bii ak baa is biláalahpatdak baa kxawíikaashbaawiawaalak bilissheechúttache dak balapalúppee dak dáhkulaak bii dáhkunnaa dalúuok. Baaptatchée alachiwakáauashbaakkussahkeesh kuhtée koon ámmaatak baa baánmaliihtaa bii dilútchissaak bii dáaxchissuuk boh.
Hinna ammaa ala kootéesh kalako ii kushko Akbaatatdía akiláakuuash koóum an baalaácheesh kuhtaa kootíohmaachik.” helelak kalakoon akáxphawassdaaweesh iixaxúa éetshii kaláak íhchish daáuk.
Jesus anmaailáaush ishóocheess aalaáuk.
Hileen Jesus ak iichúuleesh kalakoon akchiwakíiwaakkussahkeesh Caiaphas huuash kuss aalaáuk. Baleilíiaakaxpissee ak éhchekaasheesh dak baaisáate dak koon bat diíak óoluuk.
Héelapko Petersh kuk bitéetiiak Jesus píisshe dáak Caiaphas aasúua awéelakoliche hiiák hileen akíssatdeeom baa íassiiosh áxp awáatak sáapbialak hiliachik.
59-60 Hileen akchiwakíiwacheeitchikaasheesh dak anmaailáau Sanhedrin huuash ak achéesh dak iixaxúa baa kulushpíak Jesus dappeéhchewioohtaa an baa aaliíoleetak. Heehtaa bilaxpáake ahúm duúla Jesus baa baaleetshiíohtaa it baa óolapuuleetak. Háaksee bacheé iilápuum Sanhedrin kooté ishóoche diíak
Kala koon akchiwakíiwaakussahkeesh Caiaphas iluuák Jesus kuss hilíasheek. “Hileen bacheé baa dii aaliío bakálee díalaawialaa xuh shóota?” hek.
Heehtaa Jesus ilíileetak daachík. Heem akchiwakíiwaakkussahkeesh Caiaphas kuss hilíasheek. “Hinné baa dii baawáxxo Akbaatatdía al iikukkóon balee chiweeítchiiah. Akhuuwíash Awóonmakaaush díi? Akbaatatdía dáakbachee kúh díi?” hem
hilíasheek. “Díilaa sheeláak. Hinné díixaxua dii baachiweéwiiluk. Bilaxpáakdaakbacheesh Baawaatcháachkaasheesh ilapáko koon awáatdak kala shíassaa báakukkoko ahpaaxbaatcháache áakeen huulák alákaalohmaachik.” hem
kala kookaásheen hinna akchiwakíiwaakkussahkeesh Caiaphas daasáakee ii iíttaashtee áapannee kuhtíiak hiisáa awáss dúuxeetak hilíasheek. “Díikukkuuk. Hinna bacheeichkáate koóm baa baaxpaakaáshim sheék. Bíiluk kal ihée ammaa sheewúuleetak íwahkoosheelak. Díixaxua al ilíia kan díikukkuuk.
Dalásshootuu?” hem ak kooléesh hilíashiiok. “Kal ii dappeéilush daachik.”
Kalakoon Jesus iisé hám aásshuookoolak hám ischutdaxxaák ditúukoolak hám istúua xáapihkaak iistáahileen ditúukoolak
kuss hilíashiiok. “Akbaatatdía akiláakuua diilák Akhuuwíash Awóonmakaaush diilák sapéen dii ditdák balee chiwaáh.” huuk.
Petersh baailísshe ii Jesus alaaxtaátdelek.
Petersh koóm Caiaphas aasúua awéelakoliche it koon awáatak daátdem baa ishkawáashbiakalishtam húula hiiák kuss hilíasheek. “Jesus Galilee ak kukaa húuash áxpeesh dii hawák.” hem
baa chiweewaxúam hileen ak kooléesh al iikukkúuan “Sáapii dilíilak baalaaxták. Sáapdahchelak baalaaxták.” hek.
Kalakoon Petersh iluuák binnaxchiwilía kuss déelelak baa ishkawáashbiakalishte iháam Petersh íkaak hileen bilaxpáake ak kooléesh kuss hilíasheek. “Jesus Nazareth ak kukaa húuash hinna bacheé áxpe koók.” hek.
Petersh kala chii chiweewaxúak hilíasheek. “Eek bacheeichkáate sapéelak baalaaxtatáahilik.”
Daachían hileen ak kooléesh duúla Petersh diíak kúh hawáashiiok. “Akáxphawassdaawe ko dii hawák kootáa an dilíia dak al iláau dak bach kala kootúum ii baa xíassaak.”
“Eek bacheeichkáate sapéelak baalaaxtatáahilik. Ala koottáahile ko sheewáassaalak Akbaatatdía kon bii iáxxohcheih.” helem Petersh kootáa baashchíilisdakaakbulam dichím iikukkúk.
Kalakoon Jesus ammaa ala shéesh Petersh chichéhkaak asaalák akukkóon dáak íiwe ii ihchi shéehilik “Baashchíilisdakaakbule it dichíssaa dáahmiiaataahilia bii dáalaaxtataahinnelihmaachik.” heesh.
Jesus dúttak Pilate ishóocheess aalaáuk.
Ko chilaákkussee akchiwakíiwacheeitchikaashe dak baaisáate dak iixaxúa bat diíak ii iláak Jesus dappeéhchewioom
kalakoon Jesus áale daxták aaleéla akbaaxalússhihchem Pilate huuash ishóoche aaliíok.
Judas ala shéesh
Kala “Jesus dappeewíook.” huulak Judas iiléen ii baa íaschileesh kala hilaa éhchekoolak ihkulupía ii hileen bálaaum kuúosh aachissáak déela akchiwakíiwacheeitchikaasheesh dak baaisáate dak hiiák
“Bacheém baa ala kxawíilialeettaa dappeewíoom baa biipé bíik.” helem kuss hilíashiiok. “Biiluk an balee baaláhkaleetak. Díilaa díhchi díalaak.”
Judas hileen báleesh xaxúa dúttak alachiwakáauashbaakkussahkeesh hiisáakaassaa ishkawúuass shítak déela ihch áapchilaxtak ii ihchi dappeék.
Heelak akchiwakíiwacheeitchikaasheesh koóum hinna bálee chilakappák hilíashiiok. “Hinna bálee kuk bacheém iiwaaíaschilim kan dappeewíoom bahkulutták alachiwakáauashe is bálaau héelassaawuulak baa ala kootássaaihmaachik.” huuk.
Kalakoon bat diíak ii iláak hinna báleesh baaté ak díash is awé kuss íaschilak ak iháako húua anmilissheelúusaau díakuuok.
Iwak ammaa ala kootéesh ko ii kushko Akbaatatdía akiláakuum Jeremiah huuash ammaa ala shéesh kuhtaakáattaa kooták. Hilíatchesheek
“Israel bilaxpáakeesh koóum hinna bachéesh íiwishe bálaauuwatchia dáahmiiaa pilakáhkuuk.
Kalakoon hinna báleesh baaté ak díash is awé ii íaschiluuk.
Akbaatatdía kon bii díahchek.” hek.
Pilate Jesus baa báxxuk.
Héelapko Jesus koóm bacheeítche Pilate ishóocheen iluuák kalakoon Pilate baa báxxuk. “Jews is bacheeítchikaasuua díi?” hem bakálee díak “Díilaa sheeláak.” hek.
Hileen akchiwakíiwacheeitchikaashe dak baaisáate dak kuk Jesus baa aaliílolak ilíissaa bakánniassaak.
Pilate ko ii baa báxxak “Hileén an dii baa aaliío ahkaássuua díikukkussaa?” hek.
Heehtaa Jesus it ilíissaataahileesh ko ii Pilate chiláshkaashik.
Jesus kuss baa iláak dappeéhchewiook.
(Hinna baasaxphilúuash héelapko hinna bacheeítche anmaalaxtúuashe ak ishkawúualeesh hawáteet déehcheik. Heem hileen bilaxpáakahkaasheesh kon sapée iikuschíhchewioot díakuuik.
Hinna íwahkooteesh íkuxxaa bacheém Barabbas huum ak baa kxawíiam asíiteesh anmaalaxtúuashe ishkawúualak.)
17-18 Pilate bilaxpáakkootaa Jesus isítchiiom hileen akchiwakíiwacheeitchikaasheesh kuk ii íahaahak dúupioosh kalako ii ishóoche aaliíom éhchek. Heem bilaxpáakahkaashim bach koowáteeolak Pilate hilíasheek. “Shóokee ko iikuschíwahchewii? Barabbas koó xuh hinna Jesus huum “Akhuuwíash Awóonmakaaush” duuash koó?” hek.
Heem hileen bilaxpáakeesh shóochewioolak Pilate awáatak óolim kalakoon uá koóm baa báasak kuss bale ilíia aaléehkaak “Eek bacheé baaláhkalessaah. Baa kxawíilialeetak. Chilaáksheesh ii baawaashíalim ii bii ítchissaak.”
Héelapko hileen akchiwakíiwacheeitchikaashe dak baaisáate dak koóum bilaxpáake héeleetiiak itbuúko kalapiiák “Barabbas” ko dáasaasak Jesus kuk dappeéhchewiook.
Pilate hileen bilaxpáakeesh kaka báxxak “Hileen bacheé shóokee ko iikuschíwahchewii?” hem hileen bilaxpáakeesh “Barabbas” ko dáasaasuuk.
Pilate chiwáxxak “Kootdák hinna Jesus “Akhuuwíash Awóonmakaaush” duuash kuk bii shóocheelahchewialuu?” hem iixaxúa hilíashiiok. “Baawatbakáleem kussíiak ii dappiiáalah.” huuk.
Heelak Pilate hileen bilaxpáakeesh baa hilíkalatchessaa chiwáxxak “Tak dilúukaasuuwík. Baa iháatdialeetak.” helem kannaa áaptuua akúkussahke aaliíak “Baawatbakáleem kusséehkaawáh.” haaattak kannaa alásaleettuuk.
Pilate hileen bilaxpáakeesh daáskulusshiiwia alíinneetam kan baa bach ílapeeom kalakoon hileen bilaxpáakeesh al íkuuan bilé dúttak isché íisshiwak kuss hilíasheek. “Hinna bacheé dáappiiolak bii baa aalaliíwialuulak annúuleetak. Dii baaláhkuuk. Díilaa díaalah.” hem
iixaxúa hilíashiiok. “Sheelák balee baaláhkak biiluk balaakúuash acháappaa.” huuk.
Pilate kalakoon Barabbas déehchehkaak Jesus kuk datchúsuua ii shéehilihkaak kalakoon baawatbakáleem kusséehchewiak.
Akíssatdee Jesus ilikákkaahiluuk.
Pilate is akíssatdeesh koóum Jesus dúttak aaleéla ashisáakaashim Praetorium huuash ishkawúuan akíssatdeeasheesh aawiléelak kalakoon akíssatdee ak koolé xaxúa bach aaliíom duúla áaxxeetiiak
Jesus baaaxuássee kulutták bale isaashím hísshikaatam dúttak ko iláshpeetiiak
Jesus aásshuookoolak balám kuléesh dúttak ii aashúuan ditúukoolak
ilikkákkaahiluuash koowíiak iíttaashtee iláshpeetiiosh kulutták baaaxuássee kukák ii díahkaak baawatbakálee ala kusséewioosh kussaaliché aalaáuk.
Jesus baawatbakálaam kuss dakkaasúuk.
Ashhéele koon iikusták déelom bacheém Simon huuash awaasúualahum Cyrene huuash ko kukaa húum diíolak hileen akíssatdee dutchitaahiláak baawatbakáleesh ko chiíhkuuk.
Hinna daáush deéla Golgotha huua diíok. (Golgotha huua “Bilissheeaashúum ala Koolé” ko kuhkuuk.)
Jesus baáchuuwilaxxee dak iiwaalíoom ii baa kalaaxtíiom dak ishíakaashim íishiiak isshíihchewioom chilasshihták isshíissaak.
Hileen akíssatdeesh Jesus baawatbakálaam kuss dakkaasák baaaxuássee ii bach áxpilak ihkummátuuk. Kalako ii kushko Akbaatatdía akiláakuuash ammaa ala shéesh kuhtaa kooták. Hilíatchesheek. “Baawaxuássee kuk ii bach áxpilak ihkummátuuk.”
Hileen akíssatdeesh koon awáatak baa íassiiak kaáuk.
Jesus an baa aaliíosh baalaátak isshéelanmishe aakaachiisáa koon dakkaasúuk.
“JEWS IS BACHEEÍTCHIKAASUUA JESUS HUUA HINNÉ KOÓK.” huuk.
Akbaaataalé iilápuum Jesus áttattaa kúh baawatbakálee kussíiom hawáte ilapáko koolák hawáte iláhchisko kúh koolák.
Jesus ak bakúttaa dée ham kuss ilíiihaataattaak aashúua dúuwaxxee xachíiak ilikákkaahilak
hilíashiiok. ““Alachiwakáauashbaakkussahkeesh baa haámmaak baáhko dáawiia kaka bahchínnewihmaachik.” daak. Heelak Akbaatatdía dáakbachee diilák baawatbakálee koon díikuxpih.” huuk.
Akchiwakíiwacheeitchikaashe dak baleilíiaakaxpissee ak éhchekaashe dak baaisáate kúh daxxíixiahak
hilíashiiaattuuk. “Kootáa bilaxpáake kuk kulustakuuák hilaakée iiaxúash ihchi kulustakuuwíalem aliínneetak. Israel bilaxpáake is bacheeítchikaasuua koolák kootdák baawatbakálee koon iikuxpilák kala hilaa bahkalátchewohmaachik.
Hinna bacheeichkáate hilíasheek. Akbaatatdía an baa bía koók. Haak “Akbaatatdía dáakbachee bíik.” heesh koottáahinnak íchisshilak kuxsakuúihmaachik.” haak ii ilikkákkaahiluuk.
Hileen akbaaataalúum baawatbakálee kussíiom Jesus bakúteeleesh kúh ilíiihaataattaak daxxíixiahuuk.
Jesus al ilíahe haawé
Kuá kuhtaaliché kalakoon awé kootáa chihpashé aa baleanníile dáawiia kuhtaaliché koon koowík.
Kuhtaaliché koon Jesus hiisáa iláak. “Eli Eli lema sabachthani” hek. Hinna bale ilíia. “Akbaatatdíakaataa sáapii bíss alákaassaataahili?” huua ko kuhkuuk.
Bilaxpáake ak koosáhtaa kooléesh baa dáasaashim iikukkák hilíashiiok. “Elijahsh ko dáasaasak bakíik bah.” huuk.
Heelak hawátam kookaásheen xalússak déela baa daxsachím dúttak baáchuuwilaxxee ishíam ii shishússaak balám uhpé kussíiak Jesus íia ápasshik.
Kalakoon ak kooléesh hawéese hilíashiiok. “Xachiissaáhaalah. Elijahsh huuák kuluschí xuh shóotdak awákaawook.” huuk.
An bilaxpáakeesh iláaxe Akbaatatdía kukák kalakoon Jesus hiisáa ilísaak kalakoon ilíahe haawaáhik.
Kootáa anmaalúusaaush íssuua ilúsheetaahim bilisshée ahúm an bilaxpáakuuash koottaléesh ak baaxpáak ak ítchikaateesh kaka chilaák bilaxpáakak
annúusaau koon iikustúuk. Jesus kala chilelák hileen bilaxpáakeesh koóum deéla awaasúualahmaaxpee Jerusalem kuss dáak daxxootúum ak íkee ahúk.
Hinna akíssatdeewacheeitcheesh dak is dáalaache dak Jesus íassiiak koolúuash awé xachíikoolak baa baatcháache ahúm íkuulak dúhpupeekaasuua ii hilíashiiok. “Koolíiash hinna bacheé Akbaatatdía dáakbachee koók.” huuk.
Heelak bía iiahúum Galilee kukaa Jesus áxpak duúak kuxsák íkaakuuiluash akshiahtéelittaa koolíiak baa íkuuk.
James dak Joses isahkúua Mary huua dak Zebedeesh dáakbachee isahkúua dak Mary Magdalene huua dak hileen bíash kúh héeleeluuk.
Jesus dúusaaush
Jesus shée shíassaa kalakoon bacheé dahíssaam dáashe Joseph huum ashalakuluuá Arimathea huua kukaa húuash Jesus akilíikalatcheesh ko hawéesh
déela Pilate hiiák Jesus axúa kaalím kuúhchek.
Heem Joseph Jesus axúa kulutták aaléela bikkaasapíichiakaatam hoowikáatam ápaaliak ítchikaasshek.
Iíschiisaa baáhpe datchípak hupíiak anmaalúusaaum hilaakkáatam ihchi díahkaakuuash Jesus axúa aaléela aawiléelak asaalák baáhpisaakaashim páttatchiahkaak hinna anmiléeluua íssachiiak déek.
Hinna íwahkooteesh Mary Magdalene dak Marysh hawáteesh dak iilápta annúusaau koosáhtaattaa awáatak íassiiak kaáuk.
Jesus annúusaaush koon akíssatdeesh baa íasseehkuuk.
Baapchikittúuash it hiissáa ko baapé Jews kooté baa ákkuuweeiluash koók Jesus an dúusaau. Baáhkiiluupe kalakoon akchiwakíiwacheeitchikaashe dak Pharisees kooté dak deéla Pilate diíak áxp baa iláak
hilíashiiok. “Hinna ak bilikkúa biísshim it bilaxpáakam hilíasheek. “Baashdák baáhko dáawiilak kaka baachiléwihmaachik.” heesh bahchichéwahkuuk.
Heem Jesus annúusaau kuhtée baáhko dáawiia kusseé íasseehkaah. Aaláa akáxphawassdaaweesh duúak axúa ataalák dúttak aaláak “Kala shéesh kaka bilaxpáakak.” heoh. Heelak kuk baatchaatáak Jesus an biísshe “Akhuuwíash Alóonnakaaush bíik.” heesh doosaléek.
Pilate kuss hilíasheek. “Dís akíssatdeeowishim ko aaláak baa íasseekaashihkaalah.”
Heem hileen akchiwakíiwacheeitchikaasheesh dak Pharisees kootéesh dak deéla Ischawúuan Dakkaasúua annúusaaush biiisáakaashim koolíiosh ii baa xíassaam koon dúusaak bitáaxiioolak ii éhchewiook. Haak akíssatdeesh baa íasseehkuuk.
Ischawúuan Dakkaasúua kaka bilaxpáakak.
Baapchikittúuash baáhkiiluupe baapbaaaliinneeté áxxaashe it asiissáa Mary Magdalene dak Mary hawáteesh dak koóum Jesus axúa an dúusaaush chichíkaawiak daáuk.
Heelom bilaxpáakiaxpawishim báakukkoko awáss húum ko ii awé xachíim baatcháachim kalakoon déela Jesus annúusaaush kuss dáak baáhpam anmiléeluua íssachiiosh páttatchiahkaak bitáaxiiak áakeen awáachik.
Táachiiatak kúmmaam kalíhchiiak ko kala kootéetak baaaxúassee chíatak.
Heelak akíssatdeeom ak baa íasseesh koóum dúhpupeeo ii tannaakaák sheeliták aweílitaahuuk.
Hinna bilaxpáakiaxpawisheesh hileen bíash kuss iláak “Ammaa dachílaauleetak. Jesus baawatbakálaam kuss dakkaasúuash ko dáhchichalakaa daluúom éwahchek.
Hileelássaak.” hek. ““Baashdák baachilaák kaka bii bilaxpáakiihmaachik.” heesh kala kooták. Duúak an dúusaau íkaalah.
Hileen bíash daásittak hinna baa kootéesh chiláshkaasuuhtaa dúhpupeeak kookaásheen iikussáak iiwaachíssaak deéla hileen akáxphawassdaaweesh chiweewíalom
hinna daáush héelapko Ischawúuan Dakkaasúua koon iluuák daatdák “Shóotaachi?” hem kuss basáak ishóoche diíak ishúushpattak iché kukaaaaxpák kuss chiwakáauk.
Kalakoon kuss hilíasheek. “Ammaa dachílaauleetak. Dáak bakúpeesh chiwaák Galilee kuss déehkaalah. Koon baáwihmaachik.”
Akíssatdee baa ala kootéesh chiwaáuk.
Hileen bíash koóum Jesus akpíisshelaweesh ala koolúua kuss déelom héelapko hileen akíssatdeesh ham Jesus annúusaau íassiiosh Jerusalem kúh kuss dáak akchiwakíiwacheeitchikaasheesh diíak hileen baa kootéesh chiwaáuk.
Heelak hileen akchiwakíiwacheeitchikaasheesh dak baaisáateesh dak bat diíak baa kulushpíak kalakoon bálee hámmishtaahilim akíssatdeesh kuuák
chiweetaahiláak hilíashiiok. “Hilíashiiak aláxalaa déehkaalah. “Ootchia bihámmakaawom Jesus akáxphawassdaaweesh duúla axúa ataannáak aalaáuk.” haak
hileen baa kootéesh Pilate iikukkulák baa bahkulushpíawalakak dii bahkuluschíwiiluk.” huuk.
Hileen akíssatdeesh báleesh dúttak ammaa sheéhkuuash shiíok. Heem íwahkooteesh hinna baapé koóhtaa Jews kooté. “Jesus akáxphawassdaaweesh axúa ataannáak aalaáuk.” huuash it kaláttaak kúh it ii iichiweéiluk.
Al akúkaa húuleettaa Jesus koóm akáxphawassdaaweesh héeleen iluuáhak daachík.
Hileen akáxphawassdaawe iiaxpáwateesh Galilee kuss déehchem koon awaxaawím iíschiisaa dáasaasak “Koon dii biíwiiluk.” hek Jesus.
Deéla hinna awaxaawéesh diíolak Jesus íkaak kuss chiwakáauhtaa hám daásduupuuk.
Jesus húula hiiák chiwaák “Biilápxe ala kooléesh dak hinna awé áakeen dak ammaa ala kooléesh baatách xaxúa bii bacheeítchihkaak bii hawasséehchek.
Heem éetshii dáak hinna awé áake bilaxpáakkootaa chiwaák “Jesus ko píisshe dáalah.” haak ak bii kalátche bilihpíhkaak Akbaatatdía dáashe dáasaasak “Baksáau dak Dáakbachee dak Baleiláaxbaaxpee dak” haak ko ii díaalah.
Ammaa dii díawahcheesh xaxúa kúh díahkaalah. Hinné kalaaxtássaataahilaalah. Dii awíhchish baaléessaa dii bakúteen baluuá aa baapiiháake híiihmaachik. Ahóoh.”
Baaaliichiweeítcheesh MARK huua al ii Baalaáche
John Akbaawilihpíhchesh an baa baáliliiash
Jesus Christ is baaaliichiweeítcheesh bassáachiahteesh hinné koók. Akbaatatdía ko dáakbacheek.
Kushko Akbaatatdía ammaaihchiláakuuhchem Isaiah huuash an baalaácheesh hilíasheek.
“Dishootchiisáa ammaaihchiláawakbahchem báawasak kala shíassaa déewahchewiim an daléewialeesh baa ákkuuwiialakuihmaachik.
Awalashiipéesh koon sapéelak ashappéelilaalattak
“Akbaatatdía is díiannee tátchiiak ítchikaassaak ákkuuwiiakuuaalah.” hek.” huuk.
Heem John koóm kootáa kala hawass dáawak awalashiipéesh koon baa bilihpíhkaak hilíasheek. “Dalásdahkulussaak baa ala kxawíiannialuua ii díhkulupiak dilúsaaulak dii bilihpíwahkuulak Akbaatatdía baa ala kxawíiannialuuash kalaaxtalákuohmaachik.” hek.
Heelak awaasúualaho Jerusalem dak awé Judea dak ak koolé xaxúa John iikukkuwíak kuss daáuk. Hileen bilaxpáakeesh baa ala kxawíichiwaaulak ii ihkulupíoom kalakoon John áashe Jordan huuash koon bilihpíhchek.
John al ilíiash koók. “Bii piishchiiséekaattaa hawátam huuwíam bii annaachíssachiihmaachik. An baaxpéesh an baatcháacheesh baa iíschiisaaleetam ámmaxbaak isahpiáxcheehtaa bulushípbiawaalak bii anníihiissaak.
Bik áashe koon dii bilihpíwahchek. Heehtaa ak huuwíash kuk Baleiláaxbaaxpee ko ii dii bilihpíhcheohmaachik.” hek.
Jesus ihchi bilihpíhchehkuuk.
Koottaléesh Jesus awám Galilee huuash kuhtée ashalakuluúm Nazareth huuash kukaa huuák John híim áashe Jordan huuash koon bilihpíhchek.
Hinna Jesus bilihpíhkuuash binnáaskass húum kala kookaásheen awáxe dúuptasaalem Akbaatatdía Iláaxbaaxpee awáss huulák íkaalak baaíiphachkeem chíakaateem awáxe koon awáss huulák ko kala kooták hiiák datcheepík.
Báakukkoon bale áapchim iláak hilíasheek. “Balaaké díim dii awáchisshik. Baa an díalee ii balasé ítchikaashik.” hek.
Chíisbishe daásbaahaaweek.
12-13 Kala kookaásheen Baleiláaxbaaxpee koóm Jesus ittáchkaattaa awalashiipéesh baaaxuawishhilísshite ala koolúuash kuss déehchem koolé baáhko shuhpáa pilakák. Heem Chíisbishe huuák Jesus hiiák baa kxawíihilihchewiak. Kalakoon hileen bilaxpáakiaxpawishe duúla Jesus íkaakuuok.
Jesus kon ashappéelilaak baleiichiweeítcheesh chiweék.
John daxtúuash píishchiisaa Jesus koóm baannátchiihaak awé Galilee kuss dáakuak. Baleiichiweeítchim ii Akbaatatdía ammaa ala hawasséesh ko ii baa áxp iichiwaák
hilíasheek. “Hilaakée Akbaatatdía an bacheeítchikaasak an baa hawasséesh kan dii koosáhtakaatuuk. Heem baa ala kxawíiannialuua ii díhkulupiak baleiichiweeítcheesh kaláttaalah.”
Jesus akbualaxxeé iishoopúum ilíik
Baapím Jesus bilichkisáam Galilee huuash binnáaskeetaa déelem Simon huua dak ichuuké Andrew huua dak íkaak. Akian akbualaxxaáum is iiwualaxxáau binmúuass shítuum húula híik.
Jesus hilíasheek. “Bii píisshe daluúolak bilaxpáake an daxxaáu aalaluúo ko dii awóowiawohmaachik.” hem
kala kookaásheen hileen akbualaxxéesh bach akúpeesh is iiwualaxxaáu akúss shítaahak Jesus kala ko píisshe daáuk.
Hinna daáush it awateé déessuua Jesus Zebedee huua dáakbachee James huua dak ichuuké John huua dak báasheem awúuan iiwualaxxaáu hawassíiak áaahkuum íkaak.
Kala kookaásheen ilíim kootáa Jesus píisshe dáak iilápxuua Zebedeesh dak ishkawáasuuash dak is báashee awúualuum íhchish daáuk.
Baleiláaxxawiim bacheém axúa awúualeesh Jesus kon isshíalaak déehchek.
Awaasúualahum Capernaum huuash ko kuss daáuk. Baapchikittúuash híim Jesus koóm déela alachiwakáauasheesh biléelak kalakoon baa baachimmíhchek.
Jesus al ilíiash ii baa baachimmíhcheesh Akbaatatdía kon kuúm baa kootkaásuum baleilíiaakaxpissee ak éhchekaasheesh kuk ilappahkássuum bilaxpáakeesh ak iikukkóosh éhkaak chilásuuk.
Al akúkaa húuleettaa bacheém hinna alachiwakáauasheesh ishkawúualeesh baleiláaxxawiim axúa awúualak ilísaak hilíasheek.
“Jesus ak Nazareth kooléesh balee shóotdaawialaa? Balee haámnaawialaak ko ii dalóo? Dii sapéelak dii éwahchek. Baa baaxpaakaáshim Akbaatatdía húuhcheesh díik.” hek.
Heem Jesus hinna baleiláaxxawiiash chiweetaahiláak hilíasheek. “Dilíissaah. Díikustah.” hem
hinna baleiláaxxawiiash xachíim hinna bachéesh axúa tannaák baatcháatak ilísaak iikusták déek.
Hinna Jesus baa an díash bilaxpáake ii iichiwaáum awé Galilee kootáa aláxalaa déek.
Jesus bilaxpáake ahúm isaanneéo óochiahkaahik.
Hinna alachiwakáauasheesh koon asaalák kootáa óochiooleettaa James dak John dak áxpak kootáa deéla Simon dak Andrewsh dak aasúuo kuss dáak biléeluuk.
Hinna biléeluuash heelom Simon usshikáale axúa tawéeak baakuhpáak awéetaa daachím Jesus chiwaáuk.
Jesus déela hinna bíash hiiák ischéetiiak chiléhchelelak axualatawéesh haawaáhim is ak ashbiléeleesh aáu díakuuak baa duushíhchek.
Deéla ko áhpee kan bíliiwaxpilak hileen bilaxpáakeesh ak anneéwishe xaxúa dak hawátuum baleiláaxxawiia axúoo awúualuuash Jesus kuss aaluúom
bilaxpáakkootaa duúla hinna awaasúuash is bilía kuhtaa kaáuk.
Kalakoon Jesus hileen bilaxpáake iiahúum anneéo shíishiaaheesh óochiahkaahik. Baleiláaxxawiia kúh ahúm isshíalaak déehchem Jesus sapéelak éhkuum ii ilíihchewiassaak.
Galilee kuhtée koon Jesus baleiichiweeítcheesh ko ii iichiweék.
Chilaákkussaakaatam it chihpáhpashia Jesus chilaák asaalák déela dakkaták an baa hámneete koon chiwakíik.
Simon dak áxpanmisheesh dak koóum Jesus chichíinnaauk.
Deéla óolapuum hilíashiiok. “Eetko dii chichíiluuk.” huum
hilíasheek. “Daáwaalah. Ashaláachkissaa hawass baaláwak bilaxpáake ii baa baachimmmíwahkaak ii baa baánmaliiwiawaak kúh ko ii boók.”
Heem awé Galilee kuhtaa hawass dáawak alachiwakáauashe iháata diíak koon baa baachimmíhkaak baleiláaxxawiia bilaxpáake axúoo awúuan koon kúh isshíalaahak déehchek.
Jesus bacheém baapúaoochiassee óochiahkaak hoowéetchek.
Bacheém baapúaoochiassee kooták kalako ii baa ashíchim bilaxpáake kooxiíssuuk. Húula Jesus hiiák ishóocheen ishuushpattáak bakáak hilíasheek. “Bii íkaawakuh. Bii baa ashíche haámnaawiilakbialaalak dik kootíihmaachik.” hem
hinna bachéesh daásdee ii isché déehkaak dússhihtak kootáa kuss hilíasheek. “Eeh kooták díawaawalakbiik. Kan dii alíatdeetak.” hem
kala kookaásheen hinna isaannéesh haawaáhim oochiáhik.
43-44 Jesus hinna bachéesh kuss hilíasheek. “Hinna baa kooté ii dilíissaataahilih. Koochihkáa dáak akchiwakíiwacheeitche hiiák daxúa chichíkaahkaak an dii óochiash íkaahkaah. Kalakoon ammaa dákbialaam Moses balee chiweetáahileesh ii dii baa ashítdeetam koon dúusaah. Kalako kal ii éhcheohmaachik.” Haak kalakoon hinna bachéesh déehchek.
Kootáa hinna bachéesh déela ii iichiwaák aláxalaa déehchem ko ii Jesus baa hiléessaam ashalakulukkúluuaahe kuss daxxoochíssaa déela anneettáahile ko koon dahkúk. Kootáa bilaxpáake éetko it duúak óoshtataak kaáiluk.
Jesus bacheém axúassaasheem óochiahchek.
Baáhko saawéelitdak Jesus koóm Capernaum kuss dáakuam kalakoon shíassaa bilaxpáake ehkaáhuuk.
Bilaxpáake kuhtéetaa iiwátxaak iiahúua kalako ii ala xatáauleetak an biléeluuleetak awéeleetaa kaák kalakoon Jesus hileen bilaxpáakeesh xaxúa kuss iláak Akbaatatdía al ilíiash ii baachimmíhchek.
Ilíia héelapko bacheé iishoopúum bacheém axúassaasheem aaluúla alaxapaatdíak áttattiiak kuss aaluúak aaliíwioohtaa
Heem Jesus hinna bacheém axúassaasheesh óochiahchewialak kootíihmaacheesh hileen bachéesh baa kaláttuum ehkaáhim hinna ak axúassaasheesh kuss hilíasheek. “Balaakkáataa baa ala kxawíiannialeesh kan bahkalaaxtawalákuk.”
Hileen baleilíiaakaxpissee ak éhchekaasheesh ham kuhtéetaa awáatak baa dasshihchikaasáak kaáuk.
“Hinna bacheeichkáate sáapii iláak éehko sheé? Akbaatatdía ala kooté kootaátdelelek. Baa ala kxawíianniawuua Akbaatatdía ak kalaaxtawilikkúuash kuttáchik. Ihée hámneetak.” huuk.
Kookaásheen Jesus ammaa dasshihtúua éhkaak daachím kuss hilíasheek. “Sáapii baa ala kootássee ko dalásawuuannuu?
Kooták. Sapéelahtaa baa ala kxawiiannia kalaaxtakuúo xuh shóotdak dáalaaxtuuk. Heem bacheém axúassaasheesh kuss hilíasheewaak. “Baa ala kxawíiannialeesh bahkalaaxtawalákuk.” baalak kuk baalúussaak. Heehtaa óochia xuh shóotdak iixaxúa éhcheohmaachik. Heem kuss hilíasheewaak. “Kan dii óochiak chilaák annaxápaache kulutták kan díilih.” baalak kuk baalúuk.
Heehtaa Bilaxpáakdaakbacheesh hinna awé áakeen baa ala kxawíiannioosh ii kalaaxtakúua Akbaatatdía kon kuúm hinné ii élahchelohmaachik.” hek. Kalakoon ak axúassaasheesh kuss hilíasheek.
“Hinné dii baachiweéwiik. “Chilaáh.” haak. “Eek annaxápaache kulutták kan dáakuah.””
Hinna bachéesh iluualáwak alaxapaachéesh dúttak asaalák déek. Hileen ak kooléesh iixaxúa íkaak chilásuuk. “Akbaatatdía an baa hilé tak baatcháachiwík. Hilaa baa kootawákuua koók.” huuk.
Jesus Levi huua iláak ihchi píisshe déehchewiak.
Heelak Jesus bilichkisáam Galilee huuash binnáaske kuss chisshíilak bilaxpáake ahnák duúla diíolak kalakoon baa baachimmíhchek.
Binnáaskeetaa díilak déem kalakoon bacheém dáashe Levi huum Alphaeus ko dáakbacheem aasúuliche an bálee ii baakakíiwishdioo kulutchíiash koon awáatak daachím íkaak kuss hilíasheek. “Bii píisshe húuh.” hem iluualáwak píisshe déek.
Hinna íwahkooteesh Levi aasúua koon Jesus dak akáxphawassdaaweesh dak deéla bach áxp baa duusúulak bálee ii baakakíiwishdioo akkulutché dak bilaxpáake ak isítchiioleete dak ak ihch alíinneete dak iiahúum kúh koolúum áxp baa duusáaahkuk. Koottaléesh Jesus akáxphawassdaaweesh iiahúuk.
Hinna íwahkooteesh baleilíiaakaxpissee ak éhchekaasuum Pharisees koóush bilaxpáakbaaannuupia dak bálee ii baakakíiwishdioo akkulutché dak áxp baa duusúuash ehkaáhak Jesus akáxphawassdaaweesh báxxak hilíashiiok. “Sáapii Jesus hileen bálee ii baakakíiwishdioo akkulutché dak ak baa kxawíihile dak áxp baa duushí?”
Jesus iikukkák kuss hilíasheek. “Baa baakuhpée dak baa anneewishé dak akbaalía ak kuss déeilush daache koóuk. Ak alíatdeete kuk ii kuss déeilush daatdeetak. Bilaxpáakuum baa tátchikaatak baa annawéesh ko balíissaak. Baaleettaa ak baa kxawíihileesh ko ihkulupíawahchewiawaak ko ii hinna awé kuss boók.”
Jesus akáxphawassdaaweesh bilisshíissaanneeilush daachi?
Baapím John akáxphawassdaawe dak Pharisees kootéesh dak kuk bilisshíissaannaakaauk. Heem bilaxpáakuum duúla Jesus diíak baa báxxak. “Shóotaatdak ii John akáxphawassdaaweesh kuk bilisshíissaannaakaak Pharisees kooté akáxphawassdaawe kúh kootúuhilak. Sáapii dik akdiiáxphawassdaaweesh koochéessuu?” huuk.
Jesus bakálee díak kuss hilíasheek. “Bachéem uáwishbiak heelak bilikkusséesh it áxpak koonnák kootáa bilisshíissaannuuk he? Eehkootassuuk. Ii kooté hinna akuáwishbiash kúh koochéessaaohmaachik.
Heehtaa al íkuxxawishim hiilák hinna akuáwisheesh áachiahak aalaáulak bilikkusséesh íhchish déelak koottannák hilaa kan bilisshíissaanneohmaachik.”
Jesus ii baa xíassaahkaak hilíasheek. “Hilíachessaailuk. Bale iíttaashtee kala shíam ilúxeecheem bikkaasapíihilaakeem ii chipiák kuss chikáachissaailuk. Koótduulak hinna bikkaasapíihilaakeesh ilúuppak hinna al ilúxeecheesh kannaa isaáhiihmaachik.
Haak baáchuuwilaxxee hilaa díoo ísshe baattáche al ii díoowishe awuúss páaxxulak hinna baattácheesh ilúpatak baáchuuwilaxxeesh kúh xaák haawáak ko ii íssheesh kúh xawáak daachíihmaachik. Baaleettaa baáchuuwilaxxee hilaa díoolak ísshe baattáche hilaakéem ko ii díaohmaachik.”
Bilaxpáakdaakbacheesh Baapchikittúua ak baa íkuchke koók.
Baapchikittúum koon Jesus dak akpíisshelaweesh dak baaxawuá alatshíia héeleetaa déelom hileen áxpeesh baaxawuá uhpé dúttatuuk.
Heem hileen Pharisees kootúulak Jesus kuss ilaáhak hilíashiiok. “Akdiiáxphawassdaawe íkaah. Sáapii hinna baapé chikitchéessuu? Baapchikittúua koon íwak kootúulak kuk baa iháattuuk.” huum
bakálee díak hilíasheek. “David huua is baa al iichiweé dáamnuuleeta xuh sáapa? áxpeesh dak alíisak baailísuum ammaa koochéesh.
Heelak Jesus kuss hilíasheek. “Akbaatatdía Baapchikittúuash bilaxpáake ko díakuuk. Ko baapéesh ii bilaxpáake xalússhihchelak hiliachissaak.
Heem Bilaxpáakdaakbacheesh Baapchikittúua ak páchkiisak ak íkuchkeesh koók. An dáhchikitcheeliiilush daacheesh bacheeítchik.”
bacheém áale kuluhpúpeesh
Hawáttaa déela alachiwakáauashim biléennem koon bacheém áale kuluhpúpak ii baa hilíssaam ishkawúualak.
Bilaxpáake ak kooléesh kúh ham Jesus baa iháateem díalak hiliatak íasseekaashkaak is biipchíilak ii baa aaliíwiook. Jesus Baapchikittúum koon baa óochiahchelelak íkaawiook.
Jesus hinna bacheém áale kuluhpúpeesh kuss hilíasheek. “Hileen bilaxpáake xaxúa ishóocheen díluuh.” hem koochéek.
Kalakoon Jesus hileen bilaxpáakeesh báxxak kuss hilíasheek. “Hinné dii bahchiwáxxuwiawuuk. Shóotbaak hinna baapé bahchikitchéewiiilush daachi? Annámmaawoo xuh baa al iháate ko díawaawoo? Bilaxpáakeem ko bahkulustawakú xuh baappeéwoo?” hem íwahkoosheem it chitchíssaakaauk.
Jesus ak kooléesh iháata íkaak itchissáak an baa kalátchewiassuua kukkala shóotaatdak ii hilíatuulak hiliatak hinna bachéesh kuss iikussáak. “Dáale tátchiiah.” hem koochéelem áale alíatdeettaahilak daachík.
Hileen Pharisees ak kooléesh asaalák dáak baa kulushpíak Herod is dáalaache áxpak Jesus an dappeechíiluuk.
bilaxpáakahkaashim bilichkiséesh bakúteeluuash
Jesus hileen akáxphawassdaaweesh áxpak deéla Galilee bilichkéesh kuss déehtaa awúua Galilee dak Judea dak iiahkaásuum píisshe daáuk.
Hileen bilaxpáakahkaasheesh baa baatcháache ahníam iikukkák awé shíishiaahe kukaa duúok. Awé Judea huua dak Jerusalem dak awé Idumea huua dak áashe Jordan anmílasiia alápasshiko awé déela awaasúualahuum Tyre huua dak Sidon huua dak kúh áaxxee ala koosáhtaahe kukaá duúok.
Hileen bilaxpáakeesh ahó ii bat páatchiwishishtuulak Jesus akáxphawassdaaweesh chiwaák. “Hileén bilaxpáake chía kal iiahkaásuuk. Báasheem aaluúaalah. Hileen bilaxpáake ahó ii háaksee balee ipúaohmaachik.” hek.
Hileen baa anneéwishe ahkaáshim Jesus óochiahchem ak dússhihchiwia bach áappassak kalako ii bat páattuuk.
Hileen bilaxpáakuum baleiláaxxawaaum ak axúa awúualuuash Jesus ishóocheen awéelappilialaak ilísuua baatcháachiiak. “Akbaatatdía dáakbache díik.” huuk.
Jesus hileen baleiláaxxawiiash kuss iliikaasáak. “Bii sapéelak élahkuulahtaa ii dilíissaataahilaalah.”
Jesus bacheé iiaxpíluupeesh chilakappéesh
Jesus déela shiché héelahkass dáak bacheéom ilíim kuss duúom
hileen bachéesh héeleen iiaxpíluupuum pátchik. ““bacheeiiaxpíluupe” huua kal ii dáasaasak bakúteen kaáulak hiliachik. Piishchiisáa baa kuluchíshiia déewahkaak is baa al iichiweé al ítcheesh ii iichiweéwahchewiawuuk.” hek.
Biiléen dii déewahkuum baa anneewishé óochialahchewialuulak baleiláaxxawiia kuss hilíasheelaawialuulak kootíihmaachik. “Hinna bilaxpáake koon díikustah.” helak hileen baleiláaxxawiia dii iikukkúohmaachik.
Hileen bacheé iiaxpíluupuum pátcheesh dáasuua hileén koóuk. Simon huuash daachéeta Jesus dáasaasak “Peter” heesh dak
James dak ichuuké John dak Zebedeesh ko dáakbacheeok. (Hileen bach akúpeesh Jesus dáashhilak Boanerges huuhchem Suuá Dáakbachee huuk.)
Andrew dak Philip dak Bartholomew dak Matthew dak Thomas dak deéla James huum Alphaeus ko dáakbacheesh dak Thaddeus dak Simon huum Cananaean alaxuáhcheesh átbisheesh dak
Judas Iscariot huum Jesus ak iháass kéesh dak. Iwak ala chilakappé iiaxpíluupeesh koóuk.
Heelak Jesus awaasúum biléelak kalakoon bilaxpáakahkaashim kala chií koon iiwátxaaum baa ahó ii Jesus dak akáxphawassdaaweesh dak baa duushbíalom aliilúuleetak.
Jesus hileen is shóohteesh iikukkák kalakoon deéla kulutták aalaákaawiook. “Kal ammaa dasshihché kala koóxiissaak.” hilíatuuk.
Awaasúualaho Jerusalem kukaa baleilíiaakaxpissee ak éhchekaasheesh duúla hilíashiiaattuuk. “Beelzebul huua axúa awúualam hinna baleiláaxxawiiwacheeitchikaasheesh an baatcháache ii díak ii hileen baleiláaxxawiia isshíalaak déehcheik.” huuk.
Jesus hileen bilaxpáake bach aahiiák baleiichiwaáum chiwaák ii baa xíassaahkaak hilíasheek. “Shóotak Chíisbishe is dáalaacheesh isshíalaak déehchek he?
Awé shóonnahtaa bilaxpáake bach áxp baa hilíssuulak baa haawíohmaachik.
Haak ashishkawuuhawáte kúh bilaxpáake bach iitchúuluulak iluuakaássaa baa haawíohmaachik.
Haak Chíisbishe kúh kala koottáahilik. Dúuppeelaak ihch iitchúulelak kootáa iluualaachíssaak kal ihchi baa haawéeihmaachik.
Kooták. Bachéem baa ataanmíak ko ii awaasúuam biléenmialak ak eé itchíakaashdak koochihkáa dúttak hawass daxché iishéehilak ihch alíinneettaak kala hilaa ammaa ataanmíash dútchiihmaachik.
“Ala koottáahile dii baachiweéwiiluk. Baa ala kxawíiannioo dak baa ala kxawíikaasuum shiío dak xaxúa kuk kalaaxtakuúlewioolak kootíihmaachik.
Heehtaa Baleiláaxbaaxpee baa an díash Chíisbishe kon díak huulak kalaaxtakuúoleettaahiliihmaachik. Hinna baa iháatsheesh kukkala kukoólialaatak ii baa koochihták.”
Hinné ii íwahkoosheesh bilaxpáakuum kon shiiák. “Jesus ko baleiláaxxawiim axúa awúualak.” huuash koók.
isahké dak ichuuké dak
Heelak Jesus isahké dak akúpisaakshe dak awaasúua awéele diíak kalakoon ishkawuúss baa báasak Jesus ilíihkuuk.
Baapím Jesus isahké dak akúpisaakshe dak duúla áxp ilíiwiook.
Hileen bilaxpáakaho Jesus áaxxaa awáacheesh héeleen chiwaák. “Awéeleen disáhke dak dakúpisaakshe dak dii íkaawiak dii inníiwiook.” huuk.
Jesus baaleettaa hilíasheek. “Basahké dak bakúpe dak sapéeo?”
Hileen bilaxpáakuum áaxxeetaa awáatuuash chichíkaak hilíasheek. “Hileén basahké dak bakúpeesh koóuk.
Sapéeolahtaa Akbaatatdía ak iikukkakúuash basahká dak bakúpa dak koóuk.” hek.
bacheém baaapáalawuussiio dúhkaak déehcheesh
Kala chii Jesus koóm húula bilichkiséesh binnáaskeen baa baachimmíhchek. Bilaxpáake duúla áaxxeetiiom iiahúua ii ala xatáauleetuum déela báasheem dahpák awúuan awáachim hileen bilaxpáake binnáaskeetaa koolúuk.
Hileen baleiichiweé shíishiaahe Jesus hileen bilaxpáake ii baa baachimmíhkaak hilíasheek.
“Díikukkaalah. Hawáttaa bacheelák is awé baa awuússiiak
hileen baaapáalawuussiio dúhkaak shóohcheleeht déehchelak alíianneekaate hám kuhtaa xapáahuulak dakáakkaate duúla duusúuk.
Awé an biíwishe hám koon xapáahuulak puuxké dáawuussaam baaapáaluua saskáat asaáhuulak
Hám awé awuuá baaxxée ichíhchisshiia koolúum héelahchiichia xapáahuulak apáaluuhtaa ítchissuuk. Ii kooté baaxxée al apáaluua ahó ii háaksee baaapáalítche úutak kaáuk. Baaxawuá uhpúuleetak.
Hám awé al ítche koon xapáahuulak apáalittak hawá al áhchapaale íttak dáahmiiaa pilakák hawá ittáak akaáhmaa pilakák hawá kúh itchikaasáak pilakisáak.”
Kalakoon Jesus hilíasheek. “Dáhkuxuuwishdak díikukkukchiiaalah.” hek.
bacheém baaapáalawuussiio dúhkaak déehcheesh ii baa xíassaahcheesh
Kalakoon Jesus ittatéelitdak bilaxpáake iisáawaatuulak dak hileen iiaxpíluupeesh dak bach áxpak baa chiwáxxak. “Balee aláxp díichiweesh ii balee baachimmílahcheesh iisalakusseé balee chiweeítchiiawilikkuuh.” huum
kuss hilíasheek. “Akbiipíisshelaweesh díilum Akbaatatdía an bacheeítchikaasheesh dak an dii hawassíialakuuash dak baa al aaxuá an balíia ko ii dii baa éhchehchek. Heehtaa bilaxpáakuum balee hawásseesh baleiichiwaáum ko kuttách iikukkúuk.
Heem
“Ishtúuwisheeht baa íkaassaak ahkúxbisuuhtaa baa iikukkússuuk.
Baaleettaa baa kaláttaak ihkulussáaulak ammaa ala kxawíiannioo kalaaxtakuúohmaachik.””
Jesus hileen bilaxpáakuum duúla baa báxxuuash íh bakálaa baa báxxuk. “Hinna bale iichiweém kuk ii díawaak beesh it dáalaaxtuu? Dáalaaxtuulak kootdák bale iichiweé hawéese an dii baachiwaáush kuk shóotdaak élahchewialuu?
Hinna bachéesh ammaa awuússee Akbaatatdía al ilíia koók.
“Hileen baaapáalawuussiio ham alíianneekaate kuhtaa xapáahuuk.” beesh hinné koók. Ak kooléesh baleiichiweeítcheesh ko chiwaáush iikukkúuhtaa kala kookaásheen Chíisbishe húula hiiáhak kulushkúak aaláak kalátchessuulak hiliachik.
Deéla. “Hileen iiwaaapáalawuussiio ham awé an biíwishe koon xapáahuuk.” beesh hinné koók. Akbaatatdía al ilíia ak iikukkák kootáa baaihkammáatuuhtaa
an baa kalátche xéepkaatak ichíhchissaauleetdassheen Akbaatatdía al ilíia kalako ii díakxawiio dak ammaa chúuss dée dak shíassaa an baaihkammáatuuash ii xapíiak ii koowíiok.
Deéla. “Hinna iiwaaapáalawuussiio ham baaxxée ichíhchisshiia héeleen xapáahuuk.” beesh hinné koók. Baleiichiweeítcheesh ak iikukkák éhkaak isítchiiohtaa
baaík ii ihchi baashitchíiak. “Bas bálee hammiséelak ítchiihmaachik.” hiliatuua dak baa aáu ahúhtaa kammíssaak áxpihchewioo dak kalako ii al ilíiash ipúalitak áhchapaalissuuk.
Aaleéla. “Hileen iiwaaapáalawuussiio ham awé al ítche koon xapáahuuk.” beesh hinné koók. Akbaatatdía al ilíia ak iikukkák kalátchekaasuuash baaapáalawuussiiosh apáalittak baaxawuá al áhchapaale háw ahkaásak hawá kooshtéelak ko kala kootúuk.”
Biláakisshe baatóhkape biaxséen dúushiissaalah.
Haak kúh Jesus kuss hilíasheek. “Kala chihpashdák biláakissheem aalalúuak baa áakeen dilúshiilohmaachik. Baatéem biaxséen dilúshiissaak balealaxapéem isaawiaxséen dilúshiissaalohmaachik.
Hinné kúh kala koottáahilik. Baa sáapkaatdahtaa aláaxuawialaalak anneéleetak puuxké alíaxualahtaa haáksee baapéem áakass iikuschíihmaachik. Bilaxpáake baa sáapdahtaa ammaa aaxuawíoo Akbaatatdía áakass dúschiihmaachik.
Dáhkuxuuwishdak díikukkukchiiaalah.”
Jesus kuss hilíasheek. “Ammaa díiluss ala sheewée díikukkukchiiak baa ala koottáahileesh chilasshihchikaásaalah. Koótduulak Akbaatatdía ammaa dii éhchehche kak áxpihcheihmaachik.
Bilaxpáakeem baa ala koottáahile éhchekaasak kalátchekaasuulak ammaa éhcheesh áatche áxpihkaakuuohmaachik. Heehtaa bilaxpáakeem baa ala koottáahile éhchewiassaak kootáa baa iikukkuwíassuulak ammaa éhcheesh shóohkakaatdahtaa kulutchíohmaachik.”
Akbaatatdía baaxawuá apáalihchek.
27-28 kalakoon kal íilaa apáaluuk. Heem kuk is datshíia hawassíialaachihtaa baaxawuá awuússeesh kala shóotaak apáaluulak hinna bachéesh alaaxták. Baaapáaleesh shóotaak apáannak uhpéesh asíikaatak apáannawak kalakoon ala kuhké híik.
Heem hinna ala kuhké híiash kootáa kan baa dasshuuták baa kulutchík.” hek Jesus.
baaapáalawuussiio kala héele iakaáshkaateesh
Deéla Jesus kala chii iháam chiwaák hilíasheek. “Akbaatatdía ammaa ala hawasséesh shóotdak hinna baleiichiweém ko ii baa xíassaawahchewiik.
Baaapáalawuussiio kala héele iakaáshkaatdaht awé awuússaalaak apáanneesh ko kala kooták.
Al apáale isáalaaliio aa baaapáale kala héele isáakaashe koók. Dakáakkaate duúak aláatchiia ihchíssheliailuk.”
(Jesus hileen baleiichiweé shíishiaahe ahóosh ii baa xíassaahkaak kal ii éhcheilush daache ko chiwaakuúk.
Kuss ilíit baleiichiweé kuttách ko chiweéik. Heehtaa hileen akáxphawassdaaweesh áxp ittatéelichit kuk xaxúa chiweéitchikaatcheik.)
Jesus hutbaatcháachim oochiahkaáhim chitchísseetak daachík.
Ko baapé kal áhpaasaa déelak Jesus koóm akáxphawassdaaweesh kuss hilíasheek. “Dáawaan bilichkisée áakuhchiss beéwook.” hek.
Kalakoon bilaxpáakahkaashim ak baa iikukkóosh íhchish daáuk. Jesus dak akáxphawassdaaweesh dak báasheesh dahpúuk. Báashee iháaum kúh koolúuk.
Hinna áakuhchiss daáush huché baatcháache ii binnaxxiché báakkaasak ii bilé hinna báasheesh assahké áatche dáak bilé ílutchikaalawim
Jesus kuk hinna báasheesh alíiko koon bale al íikaatdaxsachim áakeen iháwak daachík. Hileen akáxphawassdaaweesh ak baachimmíhche xachíiak kuss hilíashiiok. “Jesus dáasshihchissaax sáapa? balee chipdák.”
Jesus chilaák hinna huchéesh alilásak binnaxxichéesh kuss iláak hilíasheek. “Xachíissaalah.” helak huchéesh koowaáhak baatát chitchísseetak daachík.
Hileen akáxphawassdaaweesh kuss hilíasheek. “Sáapii baalilíssuu? It baa dáhkalattuuleettaahilichicheek.” hem
hileen akáxphawassdaaweesh dúhpupeeak ihkalaaxták íin bat shéess iláak hilíashiiok. “Kuk kala shóotaatdak ii huché dak binnaxxiché dak koóuhtaa hinna bacheé al ilíia díook.” huuk.
bacheém axúa awúuan baleiláaxxawiia ahúm koolúuash
Jesus dak akáxphawassdaaweesh dak duúla hinna bilichkisáam Galilee huuash áakkaass dáak Gerasene bilaxpáake al áaahkuua diíok.
2-8 Kuhtéen bacheém baleiláaxxawiim ak baa ashítchem axúa awúualam anmilissheelúusaau kuhtée an dahkú koók. Iíschiisee kuk áale dak iché dak bat shéess daxták ii dúuxaashiiluk. Háaksee dúuxaashbioot úuwatchilialahtaa ii daxchílot kal aliilúuleettaahiliiluk. Hilaakée kuk úuwatchilia ii daxchílot dúttattataak baa haawaáheet kal itchía ii awáss aaliíwialom aliilúuleetak. Baapé dak óotchia dak hileen anmilissheelúusaau dak shichanmishé dak ko kuhtaa ilísaak hawass dáamnahkak bíiat dúttak ii ihchi hawáxaxxaahak kúh ii ihchi diták axúa shuushúaahiik. Jesus báasheesh koon iikuxpúalem hinna bachéesh it heemmishtaahiléehtaa Jesus ko íkaak anmilissheelúusaaush kukaa húula alápasshiss basáak déela Jesus ishóocheen ishuushpattéek. Jesus kuss hilíasheek. “Baleiláaxxawiia ak baa ashítcheesh hinna bacheé axúa koon díikustah.” hem hinna baleiláaxxawiiash ilísaak áapchalakukussahke aahiiák. “Sáapii bii ishditcheéshdaa? Jesus Akbaatatdía baa iíschiisaaleete dáakbachee díim éwahchek. Dii baawakíikaasak bii iáxxohchessaawakuh.” hem
Jesus báxxak. “Daláshsaakiio?” hem bakálee díak. “Baláshe Ahkaáshe huuk. Bii ahkaásuum ii sheewáak.” haak
hileen baleiláaxxawiiash Jesus ákahchiia bakíikaasak. “Balee iháass déehchessaawilikkuuh.” huuk.
(Koosáhtaattaa shiché héelahkeetaa daxpitcheeúuxe ahkaáshim baa duusák áaahkum is akchilitúuwishim héeleen íassiiok.)
Heem hileen baleiláaxxawiia kala chii Jesus bakáak. “Balee iháass déehchessaah. Akian daxpitcheeúuxe balee héelass déelahchelak axúoo ko balee dahpíhkaah.” huum
koochéek. Heelak baleiláaxxawiiash hinna bachéesh koon iikusták deéla daxpitcheeúuxeesh axúoo dahpáahuum kalakoon iluúhkaak binnáaske amnía báakum ammuúss dáak bilé awuúkkaa dáahak xaxúa chipúuk. Ala chilitúua pilakisáa pilaké dúupaachik.
Deéla Jesus diílom bacheém iísko baleiláaxxawiia ahúm axúa awúualeesh Jesus kuxsakúuash kal ishtatáachissak is baaaxúasseewisak kal ammaa dasshihché alíatdeetak awáatak daachím íkaak chilásak kootáa dúhpupeeok.
Hileen bilaxpáake hinna bacheém Jesus ammaa ala kxawíia kulustakúuash dak daxpitcheeúuxe dak ak íkeesh ii iichiwaáuk.
Hileen hilaa baa kootéesh bilaxpáakeesh Jesus bakáak is awuuá koon daachíhchessaa. “Dáawilikkuuk.” huuk.
Heelak hinna báasheesh kan dahpiwíalak hinna bacheém hilaa kuxsakúuash húula bakáak áxpak déewialelak
díassaak kuss hilíasheek. “Dáak dáakuah. Akbaatatdía an dii daásdee ammaa díalakoosh díilapaachanmishe ii áxp díichiwaah.”
Hinna bachéesh awám Decapolis huuash aláachkisaa dáak hinna Jesus ammaa díakuuash ii iichiweém bilaxpáake xaxúa chilásuuk.
Jairus dáakbia dak bíam Jesus iíttaashtee dússhihcheesh dak
Heelak Jesus hinna báasheesh ii kaka bilichkiséesh áakkaass chissáak binnáaskeen iikuxpílelak kala kookaásheen bilaxpáakahkaashim aaxxeetaáhiiok.
Bacheém Jairus huuash alachiwakáauashe akxalússhihche ko hawám Jesus íkaak dáamna ishóoche hiiák ishuushpattáawaatak
bakíia baatcháattaak hilíasheek. “Balaakbíakaate anneéwisak ii kala sheewíak. Huuák dísche ii dilússhihtawiilakdak kal ii óochiak iísko ala kootéesh kootíihmaachik.” hem
Jesus áxpak déek. Hileen bilaxpáakahkaashim kúh ii bat páatchiwishishtuuk.
Baa héeleen bíam kúh anneéwishim íile xapíialahkoosh ii baa ashíche kan báalee axpíluupak.
Akbaalía iháata hiiák ii íhchish bálaa haawéem kootáa it an baailíshe kannaa íikassalawik.
Jesus is baa al iichiweé iikukkák bilaxpáake ahúm baa héeleetiiak Jesus píishko huuák iíttaashtee assahké dusshihtéek.
“Baaaxúassee kuttátdaht bulusshíhchilahtaa bii óochiahcheihmaachik.” hiliatak kaláttaak kal ii koochéelem
kala kookaásheen is íile xapíialahkoosh oochiáhim axúa awuuá chileenníatak isaanneé kal ii dúupe ii baailíshessaaihmaachim éhchek.
Heem kala kookaásheen Jesus an baaxpée ham axúa koon iikuschím éhkaak bilaxpáake héeleen iikussáak áaxxee báxxak. “Sapéen biíttaashtee dússhihchi?” hem
akáxphawassdaaweesh bakálee díak hilíashiiok. “Dii áaxxee bilaxpáake ahó ii bat páatchiwishishtuuk. Sáapii balee dáawaxxak. “Sapéen bii dússhihchi?” daa?” huuk.
Jesus it hawass íkaahak ak día chichíilik.
Kalakoon hinna bíash ihch ala kootehkaáhak dúhpupee ii tannaalaaták Jesus ishóocheen ishuushpattáak ala koottáahile xaxúa chiweék.
Jesus kuss hilíasheek. “Bíakaataa dii óochiawahchewiawaalak kootíihmaacheesh an baa dáhkalatche baatcháachim kal ii dii alíatdeetak. Dáak kal íttaalahkuh. Kan baapiisássee kal ii baalilíshessaalihmaachik.” hek.
Jesus it iláalatcheesh héelapko kalakoon bacheéom Jairus aasúua kukaa duúak kuss hilíashiiok. “Daláake kala shéek. Akbaawaachimmíhcheesh kal an dii kuxshíleetak. Baashitchéssaah.” huuk.
Jesus hileen bachéesh al iláau kuss dasshihchíssaak kootáa Jairus ko kuss iláak. “Baa dii chiwaáu ii xawaáhnessaak dalásbaheelaalessaah. Heehtaa bii bii bíakaasak bii bii kaláttaah.” hek.
Hileen bilaxpáakeesh ihchi píisshe déehchessaak. Heehtaa Petersh dak ak bach akúpe James dak John dak hileen iiláwiit ko áxpak déek.
Deéla biléeluuash Jesus kuss hilíasheek. “Sáapdialuu? Sáapii díiwuua ii chiliássheetduu? Shéessaak. Ittákkaa iháwikaatchek.” hem
ilikkákkaahiluuk. Kalakoon Jesus hileen bilaxpáakeesh awéelass déehchek. Hinna baakáateesh aksée dak hileen bacheé iiláwiiosh dak bíakaatkaate ala kooléesh biléelak
dáamna hinna bíakaateesh ischéetiiak kuss hilíasheek. “Talitha koum.” hek. (Hinna ammaa shéesh. ““Bíakaatkaataa chilaáh.” baak.” huuk.)
Kala kookaásheen hinna bíakaateesh kootáa chilaaláwak íinmem díilak déem hileen bilaxpáakeesh chiláshkaasuua ii ihkalaaxtaáhuuk. Hinna bíakaateesh is báalee axpíluupak.
Heelak Jesus hileen ak kooléesh kuss hilíasheek. “Hinna baa kooté ii dilíissaataahilaalah.” haak. “Hinna bíakaateesh baam duushíhkaalah.” hek.
Nazareth koon Jesus baa hilíkalatchessuuk.
Jesus koon dáak akáxphawassdaaweesh áxpak aasúuanmishe kuss déem
Baapchikittúuash kal íkuxxee híim alachiwakáauasheesh koon baa baachimmíhchek. Ak iikukkó ahóosh chiláshkaasuuk. “Shóotaatdak ii hinna bacheé ammaa éhchekaashe dak baa baatcháacheesh ahnía dak shóohteen dútchi?” huuk.
“Ala hinné sapéekaatdak akbanníakaatcheesh koochichéehilak. Marysh dáake koók. Heelak akúpe James dak Joses dak Judas dak Simon dak koóuk. Haak is bíash iixaxúa kúh balee héeleeluuk.” haak ii baa hilíkalatchessuuk.
Heem Jesus kuss hilíasheek. “Akbaatatdía akiláakuua awé iháatdeesh bilaxpáake ak iikukkóosh chikittaakuúok. Heehtaa aasúuanmishe dak isshóohteesh dak aasúuishkawuuash dak kuhkaa chikittaakuússuuk.” hek.
Kuhtée baa baatcháache díaleetak. Heehtaa baa baakuhpée kooshtakáatam isché áakeeliiak chiwakáakuuak óochiahchek.
Hileen bilaxpáakeesh baa kalátchessuuash Jesus chiláshkaashik.
Baapím Jesus bacheeiiaxpíluupeesh báasak déehchek.
Kalakoon ashalakuluuá aláachkis dáak baa baachimmíhkaak baa baáliliik.
Deéla Jesus koóm hileen iiaxpíluupeesh iláak baleiláaxxawiia ii déehkuua kón kuúk. Heelak iilápattachiia ashalakulukkúluuaaheesh aláachkis déehchewiak.
Kalakoon Jesus baa chiweéitchiiak hilíasheek. “Hinné hawass daléewialuua díittuua kuttách kuláalah. Heehtaa óosshee dak baa ísshe dak bálee dak kuleéssaalah.
Disáhpuua ii díaalah. Diíttaashteeo alakúkbisheessaalah.” haak.
“Ashéem daliíolak koon dii ishkawuúhkuulak koon kaáu aa shóon ko ashalakulúuash dáakkatbialuulak hilaa dáalah.
Ko ashalakulúuash daliíolak dii iáhaahak ammaa dachíwaau iikukkúwiassuulak koon kaássaalah. Disáhpuua dústak puuxké chilappiliák dípatchissaa kootáa dáalah. Al iháatuuash ii baa xíassee koók.” hek. Hinna kuss íwahkoosheesh déehchek.
Heem hawass daáwak bilaxpáake baálilaak. “Ammaa ala kxawíiannialuuash ii díhkulupiak an dii bilaxpáakuuash díhchi kulussáalah.” haak
baleiláaxxawiia ahúm isshíalaak déehkaak kúh baa baakuhpée ahnák taláawaaxpee axxíio ápchisak chiwakáakuuak óochiahkuuk.
John Akbaawilihpíhche an dappiíosh
Jesus baa baatcháatuum díash awé kootáa asíitdak bacheeítchikaasheesh Herod iikukkalaachík. Haak bilaxpáake ham hilíashiiok. “Eek bacheé John Akbaawilihpíhche koóm kaka bilaxpáakam kalako ii baatcháatak ammaa hilé baa iíschiisaaleetuuk.” huum
iháaulak. “Elijah huuash koók.” huum hawátuulak kúh. “Iíschiisaa Akbaatatdía akiláakuuash ko kala kooták.” huuk.
17-19 Iíschiisaa Herod akúpe Philip uá Herodias kataalák áxpak. John koóm Herod kuss shiialahkúik. “Dakúpe uá aláxpe ítchissaak. Hinna baa díalee baleilíiaakaxpisseesh ii dilússhishik.” hek. Herodias hinna John baa ala kootúum shéesh ii dúupiak dappeéhchewiak. Hinna John dúupiash chilée kuss ii iláalatche ii háaksee Herod John dáacheehkaak daxchíhkaak anmaalaxtúuashe ishkawuússeehchek.
Heeht Herod John chilíim dappeéhchewiassaak. Akbaatatdía ko baa hilakuuák bilaxpáaktaahilim haak baaxpáam ii chilíik. Iáxxohchewiassaak. Ilíit iikukkút isítcheet baa ala koótsheem éhkaak an dútchalaaxtak.
Hinna Herodias huuash John aliitchíinnaacheesh is biipé óolapik. Herod anmishé hiilák baa baa duushítcheehchewiak akíssaatdeewacheeítche báakkussahkaache dak ishkawáashbacheeittaahe dak bacheeítchishiishiaahe Galilee ak kooléesh xaxúa kussáak.
Hinna baa baa duushíhcheesh héelapko Herodias dáakbiakalishte hileen bachéesh ishóocheen disshilák kal isittaáhiiak daasíttaatuulak Herod hinna bíakalishteesh
kuss ihchi baa ímmitiiak hilíasheek. “Akbaatatdía an bii al íkeen sáapdaht deewíalaalak balakóowiik. An baa beé xaxuatáahile chúussee deewíalaalak balakóowiik. Sáapdalasdaalak sheelaáhnak kala koowikáatak.” haak dakkachéek Herod.
Hinna bíakalishteesh déelaa isahké hiiák. “Sáapim ko baakáanmii?” hem kushko is biipchíileesh dáakbia chiwaák. “John Akbaawilihpíhcheesh aashúua ko kaalíh.” hek.
Heem kalakoon hinna bíakalishteesh iiwaachíssaakaasak déela Herod ishóoche hiiák. “Hilaakkaáshe John Akbaawilihpíhche aashúua bale eewiaxsaaisáam áakeeliiak ko bakúh.” hem
Herod iikukkák itchissaataahiléek. “Hilaák kala sáapdiawaa?” hiliachik. Heeht hileen baa kusséesh ishóotuuan shiiák ihchi baa ímmiteelassheen kal ii ihch alíinneetchek.
Heelak kala kookaásheen akbaaíassee hawátdak báasak anmaalaxtúuasheesh kuss déehkaak hilíasheek. “Hinna John aashúua ookáweh.” hem déela hiiák kuhtéen John áape dappaxák
baatám aashúuash áakeeliiak aaluúolak hinna bíakalishteesh kuulák chiikuss aaléela isahké kuúk.
John akáxphawassdaaweesh baa ala kootéesh iikukkák duúla John axúa kulutták dúusaauk.
Jesus bilaxpáake pilakisáa pilaké chiaxxó baa duushíhchek.
Hileen bacheeiiaxpíluupeesh koóum hawass daáwuuash daákkak Jesus áaxxeetiiak ammaa an díoosh dak ammaa baálilaaush dak ii áxp iichiwaáuk.
Heelak bilaxpáake ak duúak dáaahkuuash ahó ii baa duushbíalom aliilúuleetak. Heem Jesus bacheeiiaxpíluupeesh kuss hilíasheek. “Duúaalah. Baa an deeté kuss baák bihchisséelituulak ítchiihmaachik.”
Iilaahkaa deéla daásbaannatchiihaak báasheem dahpák ammaa ala hámneetam kuss dáak ihchisshiwíak koon kaáuk.
Hileen ak íkee iiahúum ehkaáhak deéla ashalakulukkúluuaaheesh kukaa duúla kúh binnáaskeetaa xalússaahak Jesus dak áxpeesh dak an déewioosh íiluchihk kuhtée diíok.
Jesus binnáaske híilem bilaxpáakahkaashim óolak kaáum íkaak daasxawaáhak daásdeeakuuk. Kúmmaam iisaxpúatahchewishke is akchilitúuleetak hawass dashkák áaahkuuash ko kala kootúuk. Haak kalakoon baaík ii baa baachimmíhchek.
Ko áhpaasee akáxphawassdaaweesh duúla Jesus diíak hilíashiiok. “Kala shíakaashdawik kootáa hilihtée baa hámneetak.
Hileen bilaxpáake kan déelahchelak ashalakulukkúluuaahe áaxxee al áhte kuss dáak óosshee íaschilioh. Ko ítchiihmaachik.” huum
baaleettaa hilíasheek. “Díilaa baa duushíhkaalah.” hem hilíashiiok. “Héahe shóotbaawiilu? Bilítaachiia dúupahpe baa díawuua íiwishe kooláhtaa ii baaxawuá awíaschilak baa duúshbahchewiilu? Ammúuleetbohmaachik.” huum
hilíasheek. “Dís baaxawuaóosuua sáawi? Dáak eé dáhkulaau chichíkaalah.” hem daáush chissáak. “Chiaxxukaáshik. Buá kúh dúupkaashik.” huum
hilíasheek. “Hileen bilaxpáake kulukkúluuaahe bikkaashúa koon awáachihkaalah.” hem
kalakoon bilaxpáake awáatuum ala kulukkúluuaahe hawa pilakisáak ham chiaxxúaa pilakattátaauk.
Kalakoon Jesus hileen baaxawuá chiaxxukaásheesh dak buá dúupkaasheesh dúttak báakuss íkaak chiwakáak Akbaatatdía kuss “Ahóoh.” haak kalakoon hileen baaxawúash dúusheesheetaak akáxphawassdaaweesh kuuák dúmmachihkaak hileen buakáate dúupkaasheesh kúh dúmmachihchelem
hileen akáxphawassdaaweesh baaxawuá dak buá dak alaxpé chilakappúum baaísshe axpíluupam ílutchikiiok.
Heelak hileen baaxawúash ak duushéesh bacheé kuttáche chimmúum pilakisáa pilaké iichiaxxaatúuk.
Baapím Jesus bilichkisée áakeen díilik.
Kala kookaásheen Jesus hileen akáxphawassdaaweesh báasheesh dahpíhkaak iisalakussaá ashalakuluúm Bethsaida huuash kusseé ko déehkaak ik déessaa hileen bilaxpáakahkaasheesh kuk dáakuahchek.
Kan daáhuulak Jesus déela shiché héelahkass dáak chiwakíiwiak.
Kala chihpasaá aaléelak hinna báasheesh kan bilichkisée kualichéen daáulak Jesus ittách it shiché héelahkeelak.
Jesus akáxphawassdaaweesh íkaalelak huché hiisáalak diíak huchíss dáak binnaxxiché baatcháattuuhtaa déesseetak baailísaak áaahkuuk. Heelak chilaákshissaa it chihpashím Jesus bilé áakeetaa díilak hinna báasheesh bakúttaa kan déeihtaa
49-50 hileen bachéesh íkuulak Jesus bilichkiséesh áakeetaa díilim íkaak daasalakootúua “Eek ahpaláaxak.” hiliatak hinna baa íkuuash dúhpupeeo ii baa ehkuuleettaahiláaum ilísuua baatcháattuuk. Kala kookaásheen Jesus kuss iláak hilíasheek. “Ammaa dachílaauleetak. Bíik bah. Dúhpupeelessaalah.” hek.
Kalakoon hinna báasheesh hiiák kal aáchiwak dahpílem kootáa hinna huchéesh koowaáhik. Haak chilásuua ii kalátchewialom baaleetak.
Hileen bilaxpáakahkaashim baa duushíhcheesh baa baatcháatuum díam íkuuash aashúua it dahpaachíssaak kootáa it éhchessuuk.
awé Gennesaret huua koon Jesus ak anneéwishe óochiahcheesh
Bilichkiséesh áakkee diíak hinna awám Gennesaret huuash diíak is báasheeo binnáaskeen óochiahkuuk.
Kalakoon iikuxpílolak íkaak kala kookaásheen sapéelak ehkaáhak
bat chiwaaláaliiak an déelak ala koonmíalak éhkaakaauk. Baa anneewisáaheesh ham dakasták iháata kuss aaluúok.
Jesus kúkkala shóon dée kootáa ko awé awaasúua ala kulukkúluuaahe ala híia baa baakuhpée ashhéele kúan anmaaíaschiluuash kuhtaa xapíhkaak Jesus bakáak ittákkaa iíttaashtee háchkam assahké annappíia kooláhtaa dússhihchiwioolak koochéehchelak ak dússhihche xaxúa anneéo óochiook.
bas baaxaalíoo an baa baálilaau
Baleilíiaakaxpissee ak éhchekaasuum Jerusalem kukaa dúuash dak Pharisees kootéesh dak Jesus áaxxeetiiolak
akáxphawassdaaweesh ham íkaalom istúua íisshiwissaa baa duusúum ii baa ashítuum baa hilíkalatchessuuk.
(Hileen Pharisees kootéesh dak Jews kooté xaxúa it baa duushissáau istúua dak áalalashittuua dak íisshiwak hilaa baa duushíiluk. Is baaxaalíoo an díahkuuash it ko díailuk.
An baa íaschiluuash dáak dáakkuut koochihkáa ihch íisshiwiiluk. Ihchi hoowaattaák kala hilaa baa duushíiluk. Hileen an baa kaláttuuash an díoo shíishiaahuum kúh is baaté iiwilisshíia dak iiwaalichíituua dak baatóhkape dak an baa duusúualawaache dak xaxúa annawé díak íisshiwiiluk.)
Hileen Pharisees kootéesh dak baleilíiaakaxpissee ak éhchekaasheesh Jesus báxxak hilíashiiok. “Sáapii akdiiáxphawassdaaweesh bas baaxaalíoo an baa kaláttuuash koochéessuu? Itchihk istúua íisshiwissaa baa duusák ii ihchi baa ashíttuuk.” huum
bakálee díak hilíasheek. “Baa isakkupée ilussheen kushkotáahilia Isaiahsh dii ala kootúua éhkaak ii baalaáchik.
“Hileen bilaxpáake íio ii bii chikittúuhtaa al iláau awuúleetuuk.
Daasawuúko bii kalátchessuuk.
Kalakoon Jesus kuss hilíasheek. “Kooták. Akbaatatdía ammaa íkuchkawilikkuuash kuk dilúsaak bilaxpáake iísko ala xatáau it ko dilúxaasak ko díaluuk.”
“Hinna ammaa díaluua annámnaassuuwík. Akbaatatdía ammaa íkuchkeesh kuk dilúsaak iísko ammaa dáhkalattuua kuttách it ko ii daxátaauk.”
Iwak ii baa xíassaawaawiik. Moses hilíasheek. “Dáksaau chikittaakuuáalah.” haak. “Ak díassee aksée chikitchéessaa ak inníixawiikaasshe dúttak dappeéohmaachik.” hek.
Heehtaa díiluk ala sheelúua. “Bachéem aksée kuss hilíasheek. “Baa al ii dii bahkuxshíwiiilush daacheesh Corban koók.” helak aksée ii ihchi baailíshessaaihmaachik. (“Corban” huua. “Akbaatatdía kala ko kuúosh” kuhkuuk.)
Heelak diiluk aksée kal ii kuxshílahchewialaassuuk.
Akbaatatdía al ilíia bitáaxiilaak díilaa ammaa dáhkalattuuash ko ii díalahkuuk. Hilíatdaak ii baa ahníaluuk.”
Jesus hileen bilaxpáakahkaasheesh kala chii iláak kuss hilíasheek. “Bii díikukkaalah díixaxua. Haak hinné kúh éhcheitchiiaalah.
Bilaxpáakeem baam axúasseelak kuk ii baa ashíchissaaihmaachik. Heehtaa bale ilíikxawiia íia koon iikuschíhche kuk ii ihchi baa ashítcheihmaachik.
Dáhkuxuuwishdak díikukkukchiiaalah.”
Hileen bilaxpáakeesh íhchish dáak ashéesh biléennak akáxphawassdaaweesh báxxak. “Baa sheeléesh sáapaatdahche?” huum
18-19 kalakoon Jesus áxpeesh kuss hilíasheek. “Diichiwúsuua shíishtuu? It dáalaaxtuu? Bilaxpáakeem baam duushdák kuk daasé kuss déessaak. Baaleettaa íishpuua ko kuss dáak kalakoon chúuss déeihmaachim ii baa ashíchissaaihmaachik.” (Hinné Jesus ammaa kuhche ii íwahkosheek. “Bale ammaa duushé shóolaht dilúsuulak ii dii baa ashíchissaaohmaachik.”)
Kalakoon hilíasheek. “Bilaxpáakeem baa iikuschíhcheesh ii ihchi baa ashítcheihmaachik
ammaa kxawíianniawioo an dasshihtúua dak bale aláxuushkawiia shíishiaahe dak bale baa ataalé dak bilitchilappiío dak bach kataalúua dak
baatách xaxúa ak eewíalaache bale baa kammíleete dak bale isakkupée dak bale biísshe dak baa iluchíitchiwaxxeeleetak baa ilusshítdeete dak baa óolituua dak baa al ilíiwisuua dak baa dútchitaahiluua dak bale baaláaxkaashe dak.
Iwak bale batshúa xaxúa dalásawuualeesh kal ii díhchi baa ashítduuk.”
bíam an baa kalátche
Jesus ala koolé koon dahkóosh kalakoon awaasúualahuum Tyre huuash dak Sidon huuash dak kuhtaa dáak koosáhtaa awaasúum hiiák biléelak ak éhcheleetchewialem kan bilaxpáake ham ehkaáhuuk.
Heem hinna bíam dáakbiakaatkaate baleiláaxxawiim axúa awúualeesh Jesus koolé ehkaáhak húula hiiák ichammishéen ishuushpattáalaatak bakíik.
Hinna bíash Jew kootássee kooták awé Syria koon awaasúualahum Phoenicia huuash ko koon bishík. Jesus bakáak hinna baleiláaxxawiiash dáakbia axúa awúualeesh koon isshíalehchek. hem
kuss hilíasheek. “Koochihkáa baakáate ammaa duushbíoo duushíhkaalah. Is óossheeo ischawúuan kulusták isaashkakaásuua ko kuss shítak baa ala kootássaak.” hem
hinna bíash bakálaa díak hilíasheek. “Eeh kooták. Heehtaa Jesus baakáate is óossheeo alaxpé bishké koóuhtaa duushíiluk.” hek.
Jesus hinna bíash kuss hilíasheek. “An balíia bakálee díaleesh ítchikaashdaak kan dáah. Hinna baleiláaxxawiiash kan daláakbia koon iikusták déek.”
Heelak dáakualelak dáakeesh balealaxapé áakeen iluxxúak daachík. Baleiláaxxawiiash kala koolássaak.
Jesus bacheém ahkúxdeetam al óochiahcheesh
Bilaxpáakuum bacheém aaluúom ahkúxdeetak ilíiwaaheelak. Heem Jesus bakáak. “Hinna bachéesh dússhihtawilikkuuh.” huuk.
Baa ala kuluuá héeleen Jesus hinna bachéesh dúttak bitáass aaléek. Kalakoon ischuhpé ii ahkúxe dúxxaxxak shuák déeshe kúh dússhihchik.
Kalakoon Jesus báakukko kuss íkaak hiisáa ilíahchissak hilíasheek. “Ephphatha.” hek. (Ephphatha huua. “Dúshtak kan baa díikukkuh.” huuk.)
Hinna íwahkooteesh kookaásheen hinna bachéesh baa iikukkák kootáa al ilíia dakkattáahilak xíasseetak.
Jesus kak ákahchiia chiwaák. “Ii dilíissaataahilaalah.” hehtaa kootáa bilaxpáake iháata ii iichiwaák koowéessuuk.
Hileen bilaxpáakeesh kuk chilásuua ii hilíashiiok. “Kukkan hinna bacheé ammaa an día xaxúa baatcháachkaashe ko díak. Baa ahkúxdeeteehtaa baa iikukkúhkaak ak ilíisseehtaa ilíihchek.”
Jesus bilaxpáake pilakisáa pilaké shoopé baa duushíhchek.
Hawáttaa bilaxpáakahkaasuum iiwátxaaulak Jesus al ilíiash iikukkúuk. Ammaa duusúuleetak. Jesus akáxphawassdaaweesh iláak kuss hilíasheek.
“Baapé dáawiitaahilim bii áxpak hileelúum ammaa duusúua haawík. Heem hileen bilaxpáake balasxawaáhak balásdeeakuuk.
Hám hawateeák duúom kal alíishkaasuum baa duusúuleettaa déewahchelak alíisuua aa saakáak awaílichiohmaachik.” hem
hileen akáxphawassdaaweesh bakálee díak hilíashiiok. “Shóohteen hinna awám anneettáahilim koon óosshee bulutták hileen bilaxpáake baa duúshbahchewiilu?” huum
báxxak hilíasheek. “Dís baaxawuá sáawi?” hem “Sáhpuak.” huuk.
Kalakoon Jesus hileen bilaxpáakeesh awéen awáachihchem kootúulak hinna baaxawuá sáhpuash dúttak aák chiwakáak kalakoon dúusheesheetaak akáxphawassdaaweesh kuuák chiikuss hileen bilaxpáakeesh iháata ishóotuuan dúushiihchek. Heem kootúuk.
Buá iátkaate sáawaatdak kúh kulaáum Jesus dúttak “Ahóoh.” haak kúh acháappaa ishóotuuan dúushiihchek.
Hileen bilaxpáake iixaxúa baa duusák iaxpásuulak óosshee alaxpé chilakappúulak baaísshe isáakaashe sáhpuoom ílutchikiiok.
Bilaxpáake pilakisáa pilaké shoopák.
Jesus bilaxpáake pilakisáa shoopé baa duushíhcheesh
Hileen bilaxpáakeesh déehkaak kalakoon kookaásheen akáxphawassdaaweesh áxpak báasheesh dahpúak awám Dalmanutha huuash kuss daáuk.
Dáalammaahile ii baa xíassaalahche balee íkaahkaah.
Pharisees kooté duúla diíak kalakoon aashtátak chilasshihchiwíook. “Báakukkoko dáalammaahile ii baa xíassaalahche díalaalak awákaawiawuuk.” huuk.
Heelak Jesus ilíahchisshikaasak “Hinna baapé bilaxpáake sáapii bale áalammaahile ii baa xíassaahche ihchi óoweehchewioo? Ala koottáahile dii baachiweéwiiluk. Baaleetiihmaachik. Ii baa xíassaawahche dii íkaawahchessaawohmaachik.”
Kalakoon íhchish dáak déela báasheesh kalachii dahpák áakkaass daáuk.
Pharisees dak Herod dak ditchiláatuuk. Díhch íassiiaalah.
Deéla hileen akáxphawassdaaweesh baaxawuá kalaaxták aalaáuleetam hinna báasheesh awuuá baaxawuá ala kulaáu hawátkaatak.
iín bat shéess iláak hilíashiiok. “Sáapahche íak baa sheé? Bas baaxawuóoleetam ko ii íwahkosheewissaak.” huum
17-21 hinna baa ii iláaush éhkaak daatdák baa báxxak hilíasheek. “Sáapii díin bat shéess diláak dís baaxawuóoleete sáapii baalilísuu? Kan dahkalaaxtáau xuh sáapa? Baaxawuá chiaxxukáatam bulushéetak bacheé pilakisáa pilaké chiaxxúm ii baa duúshbahcheesh alaxpé baaísshe ílutchikdaak dáhkuluttuulak sáawi?” hem “Axpíluupak.” huum “Deéla baaxawuá sáhpuam kúh bilaxpáake pilakisáa pilaké shoopám ii baa duúshbahcheesh kan dahkalaaxtáau xuh sáapa? Baa duúshkoowiiom alaxpé baaísshe isáakaashe ílutchikdaak dáhkuluttuulak sáawi?” hem “Sáhpuak.” huuk. Díshtuuwishihilak baa alákaassuuk. Dáhkuxuuwishihilak baa díikukkussuuk. It dáalaaxtuu? Ammaa ala sheewáak ammaa an díaweesh it dii datcheepaachíssuuk. Baa élahchessuu xuh sáapa?
Bethsaida koon Jesus bacheém ishtáleetam óochiahchek.
Jesus dak áxpeesh duúla ashalakuluúm Bethsaida huuash diíolak bilaxpáakuum bacheém ishtáleetam Jesus kuss aaluúak bakáak. “Hinné dússhihtakuuak óochiahkaah.” huum
Jesus hinna bachéesh áaleetiiak ashalakuluuá aák dakkaták ishté áasshuak. Kalakoon hinna bachéesh ishté dússhihtak iháaxiiak báxxak. “Kan baa alákaa áhchapáale shóota?” helak
hinna bachéesh hawass íkaalichian. “Eeh baa awákaahtaa bilaxpáake al awákee balapáaluulak koon hawass daáwaatuuaatak.” hek.
Jesus kala chii isché hinna bachéesh ishté ii dússhihtak iháaxiialak hinna bachéesh hawass íkaakaasheen heelelak an baa íkee xíasseetak.
Jesus hinna bachéesh chiwaák. “Dáah. Kootáa kan daakuáhah. Eek ashalakulúuash kuk daxxoochíssaah.” hek.
“Akbaatatdía bíiluss dii húuhcheesh koottáahilik.
Jesus dak hileen akáxphawassdaaweesh dak awaasúualahum Caesarea Philippi huuash áaxxee ashalakulúuash koosaa daáulak hinné báxxak hilíasheek. “Bii sapéek hiliatuu?” hem
hilíashiiok. “Hám “John Akbaawilihpíhchesh koók.” haak hám. “Elijahsh koók.” haak hawátuum kúh. “Jeremiahsh koók.” haak Akbaatatdía akiláakuuash hawéese hám koóuk.” díi huuk. huum
kuss hilíasheek. “Kootdák díiluk dalásshootuu? Bii sapéek diliatuu?” hem Petersh ilaáhak hilíasheek. “Akhuuwíash Awóonmakaaush díik.” hem
kuss hilíasheek. “Diiluk kan bii élahkuua díixaxua ii dilíissaak ii díichiweessaataahilaalah.”
Jesus an baailíshewiash dak an dappeewíoosh dak al ii ilíiash
Kalakoon Jesus akáxphawassdaaweesh hileen baapiisahkússee baa ala kootbíash chiweék. “Bilaxpáakdaakbacheesh baatcheeshkaássaak baa baatcháache ahchúuss déehcheohmaatdak baaisáate dak akchiwakíiwacheeitchikaashe dak baleilíiaakaxpissee ak éhchekaashe dak koóum baa hilíkalatchessaaohmaachik. Dappeéohmaachihtaa baáhko ii dáawiia kaka bilaxpáakiihmaachik.” hek.
Jesus hinné al ilíiash xíassaakaasshem Petersh aaláak aák haweaxaáhak aliláshik.
Jesus iikussáak akáxphawassdaaweesh kuss íkaak Petersh alilásak kuss hilíasheek. “Chíisbishe akukkoón dahkúh. Akbaatatdía an baa dasshihchéesh díalaassaak. Baaleettaa bilaxpáake an baa dasshihtúuash ko díalaak.” hek.
34-38 Jesus hileen akáxphawassdaaweesh dak bilaxpáakahkaasheesh dak iláak kuss hilíasheek. “Bilaxpáakeem awé ammaa ala kooléesh ko bassáahchelak kalako ii an bilaxpáake ii baa koochihtéesh xapíialak shóohtaa ítchi? An bilaxpáake ii baa koochihtéesh kan déehchelak baam ii bakálee déehkaak kala chii kulutchiwíalak baaleetiihmaachik. An dii bilaxpáakuua hinna awé áakeen ko aláchissak baalilísuulak dii héeleeluulak an balíia áappaa ii bii dilússhituulak kalako ii an dii bilaxpáakuua ii baa koochihtéesh xapíilaalohmaachim bíh dii beéssaawohmaachik. Heem baapéem Iilápxe alasáashiiwaaxpeesh héeleen Bilaxpáakdaakbacheesh bilaxpáakiaxpawishbaaxpee áxpak báakukkoko húuihmaachik. Koottannák kúh dii ilusshíchiohmaachik. Heehtaa an dii bilaxpáakuua díhkulupiak baleiichiweeítcheesh dak kuk ko bii bassáalahkuulak an dii bilaxpáakuua ii baa koochihtéesh alóolapak dáhkuleelohmaachik. Ak bii píisshe dée átdewialak ihchi háakahkaak baatách xaxúa dúusaak cheéshdaak baawatbakálaam chiiák baa chúuss déekaasak heelak kala hilaa bii píisshe húuihmaachik.”
Jesus kuss hilíasheek. “Ala koottáahile ko dii baachiweéwiiluk. Hilaakée hám dii héeluuan ak iluuák daachéesh it dashíssuua Akbaatatdía an baaxpéesh an baatcháachkaasheesh al ii bacheeítchikaashbiash alákaalohmaachik.” hek Jesus.
Jesus iisé ihkummíilak táachiiaatak.
Hinna íwahkooteesh baapé ii sáhpua Jesus koóm Petersh dak James dak John dak íiluttat awaxaawé báakum bassáan dáak isshíss aaléem kalakoon heelom al íkaataahiluuan Jesus ihkummíilak
baaaxúassee chiiíakaatak kalakoon ii táachiiaatak. Iiwaaíisshiwuua ii díalohtaa ala chíakaateesh kuk dóosaliihmaachik.
Al akúkaa húuleettaa al íkaataahiluuan Akbaatatdía akiláakuuom Elijah huuash dak Moses huuash dak koon iluuák Jesus áxp iláaattuuk.
Petersh daxxooták Jesus kuss hilíasheelitdelek. “Rabbi balee hileelé ítchikaashik. Aláatchiliche dáawiikaasheem dii dak Moses dak Elijahsh dak battaawalakaáhuulak shóotak he?”
Kalakoon ahpaaxám húula xaxúa iaxuáhim héeleen bale áapchim kuss iláak hilíasheek. “Hinné bii balaaké koóm awáchisshik. Al ilíia xaxúa díikukkaalah.” hek.
Al akúkaa húuleettaa baa hamneetéek. Hawass íkaalom Jesus ittáchkaatak.
Elijah huua ala húuash
Awaxaawéesh koon an bikéess duúom Jesus áxpeesh chiweetáahilak hilíasheek. “Iwak baa alákuuash ii dilíissaataahilaalah. Shóon Bilaxpáakdaakbacheesh saák chilaák kaka bilaxpáakdak kala hilaa ii díichiwaalah.” hek.
Jesus ammaa ala shéesh hileen áxpeesh ii ilíissuuhtaa íilahkakaattaa hinna “saák chilaák kaka bilaxpáakdak” heesh bat shéess iláauhtaa sáapahchelak alaaxtúuk.
Heelak báxxak hilíashiiok. “Sáapii baleilíiaakaxpissee ak éhchekaasheesh hilíasheeilu? “Elijah koochíhk huulák kalakoon Akbaatatdía Akhuuwíash Awóonmakaaush balee héelass húuhchewiak.”” huum
Heelak kuss hilíasheek. “Kooták. Baawaalaáchim Baaxpéesh an baalaátuua. “Koochíhk Elijah huuák baatách xaxuatáahilia ítcheeihmaachik.” Heem sáapii kúh an baalaátak Bilaxpáakdaakbacheesh baa baalúua ahchúuss dáak kúh díakxawiikaassheohmaachik huu?
Heem hinné dii baachiweéwiiluk. Elijah kala húum hileen bilaxpáakuum dúttak díakxawiikaassaak an díawioo díook. Haak Akbaatatdía akiláakuum al ii baalaácheesh kuhtaa kala kooták.” hek.
baleiláaxxawiim shikáakam axúa awúualam Jesus isshíalaak déehcheesh
Heelak duúla hileen akáxphawassdaaweesh koosaa duúolak baleilíiaakaxpissee ak éhchekaashe bat baa aashtátuuk. Bilaxpáakahkaashim áaxxeetaa kaáuk.
Al akúkaa húuleettaa hileen bilaxpáakahkaasheesh Jesus koolám íkaak chilásuua ii kuss basáak óhchikaapuuk.
Heem íh baa báxxak. “Sáape ko ii aláxpak diláalakaau?”
Hileen bilaxpáakahkaasheesh héeleen hawátam kuss hilíasheek. “Jesus baa baánniliiitchim hinna balaakbacheé dii íkaawahchewiawaak dii díss aawoók. Baleiláaxxawiim axúa awúualam ko ii ilíissaak
kootáa shóon xachíit awéess chilahpilíak íipuuxe huuák iíchilappaxak biláatak axúa tátchihcheik. Heem hileen akdiiáxphawassdaawe isshíalewahcheht aliilúuleetak.”
Heelak Jesus bakálee díak hilíasheek. “Tak baa dáhkalattuuleetawík dii bilaxpáaksaapuulak. Dii awáxp áawahkuua ii baa koochihtássaaihmaachik. An dii kootúua ii balasxawaáhik. Eek daláake bíss aaluúaalah.”
Hinna shikáakeesh kuss aaluúolak baleiláaxxawiiash Jesus íkaak. Hinna shikáakeesh axúa dúhpupeehchem awéess chilahpilíak páttatchialaak déek. Haak íipuuxe kúh shikaáhiik.
Heelak Jesus hinna bachéesh báxxak. “Kala hilíate shía?” hem bakálee díak. “Baa baa iakaáshkaatko kooták.” hek.
“Dappeewíak bilée dak bilé dak awuúss passhíhcheik. An balee dáhkuxshiwishbialaalak kootdák kootáawilikkuuh. Balee daásdeeawilikkuuh.” hem
hilíasheek. “An díhchi dáhkuxshiwishbialaalak kootíihmaachik.” haak. “Bilaxpáakeem baa kalátchelak baa ala sáapdahtaa díawialak kootíihmaachik.”
Kala kookaásheen baakáateesh iilápxe hiisáa iláak. “Bahkalátchekaatbaak. Bii kuxsawakák an baa bahkalátche áxpihkaawakuh.
Heelak Jesus hawass íkaak bilaxpáakahkaasheesh kuss basáak duúak bach áaxxiiosh heelitdelak kal axxaalawík. Jesus hiisáa hiis déehkaak hinna baleiláaxxawiim baa ashítcheesh alilásak kuss hilíasheek. “Baleiláaxxawiiash baa iikukkúlahchessaak baa ilíilahchesseesh eek axúa koon díikustah.” baak. “Haak kal iilúuhpe kal axúa chinmíchiilissaah.”” hek.
Baleiláaxxawiiash ilíshelak kalakoon íishpuua dúhpupeehkaak aa kawíialiche aa iikuschilák hinna shikáakkaateesh xachíileettaa koon daatdák “Kala shéek.” huuk.
Heeht Jesus hinna shikáakkaateesh ischéetiiak iluúhchem chilék.
Awaasúuash biléeluulak akáxphawassdaaweesh aák íiluttachiiak báxxak hilíashiiok. “Sáapii iwak shikáakeesh baleiláaxxawiia axúa awúualeesh basshíalaak déewahchewiawuum biiluk ammúuleeta?” huum
Jesus an dappeewíoosh kala chii ii ilíik.
30-31 Hinna dáalaaliiosh awám Galilee huuash kuhtéetaa daáuk. Jesus hileen akáxphawassdaaweesh an baáliliiwiash héelapko shóoluulak bilaxpáake éhchehchewiassaak kuss hilíasheek. “Bilaxpáakdaakbacheesh kala saskáat bilaxpáakbatshuoom kukúulak dappeéohmaachik. Heehtaa baáhko ii dáawiia chilaák kaka bilaxpáakiihmaachik.”
Heehtaa hinna íwahkoosheesh sáapahchelak alaaxták báxxuwioohtaa alaxaxxúuk.
Akáxphawassdaawe héele shóokee ko baatcháachkaashi?
Hinna duúla Capernaum diíolak awaasúua biléeluulak hileen áxpeesh báxxak “Alíianneetaa buúwaaliiosh sáapii ko ii bat baa dáashtatuu?” hek.
Hinna duúalaaliiosh shóokee ko baatcháachkaashdak hiliatak ko ii bach aashtátak áaahkuum iiluk hilaa chitchísseetak kaáuk.
Heelak Jesus awáatak hileen iiaxpíluupeesh kuss iláak hilíasheek. “Dii héeluuan hawáteem bassáaanneewialak ii háakkaashdaak baatách xaxúa bilikkuxshíihmaachik.”
Jesus baakáatam dúttak hileen áxpeesh héeleen iluúhchek. Dúttak íhchilaxpaak kalakoon áxpeesh kuss hilíasheek.
“Bilaxpáaksapeelahtaa hileen baakáate hawáteem balásheesh ii sapíhchelak bii bíss kootúulak ko kala kooták. Ak bii sapíhcheesh kúh ak bii húuhcheesh ko kuss kootúulak ko kala kooták.”
Ak bii iichúulessuuash bii óhchiptuuk.
John koóm Jesus kuss hilíasheek. “Jesus balee baálilaawilikkuuh. Bacheém ílakaan awákuum dalásheesh dáasaasak bilaxpáake axúoo awúuan baleiláaxxawaaum isshíalaak déehkaalawik. Balee hawássaam koochéewahchessuuk.” hem
hilíasheek. “Oochiahchessaalah. Bilaxpáakeem balásheesh dáasaasak baa baatcháacheem díalak píishchiisaa ii bii iichúulessaaihmaachik.
Ak balee iichúulesseesh koóum balee óhchiptuuk.
Ala koottáahile dii baachiweéwiiluk. Christ píisshe daláaush ko ii sapéelahtaa baláshe dáasaasak dii bilisshíihkuulak kooláhtaa bakáleesh baatcháachiihmaachik.”
ii baa kxawíihilihche
Dii sapéelahtaa hileen ak bii kalátchekaatcheesh hawáteem bilaxpáakhaakkaashkaatdahtaa baa kxawíihinnahchelak biiisáakaasheem dáape kuss daxták bilisée koon dii binmúuass shítuulak ko heetashtéeihmaachik.
Dísche ii baa kxawíilialaalihmaatdak dappaxíh. Dísche chúttachkaattaa Baaiiwaakoochihtéesh bilía daláalak an dii bilaxpáake ii baa koochihtalák ko heetashtáak baaleettaa dísche dúupta dii alíatdeettaa Bilée Isée ii chíaleettaahileesh héelass daláalak kuk kxawiikaaséeihmaachik.
Kuhtéen kuk is baáhpuataakuum ii súuleetak. Haak biláahisshisshia ii chíaleetam baailísuua ii koómneetak.
Díche ii baa kxawíilialaalihmaatdak dappaxíh. Dii dúassaalak Baaiiwaakoochihtéesh bilía daláalak an dii bilaxpáake ii baa koochihtalák ko heetashtáak baaleettaa díche dúupta dii alíatdeettaa Bilée Isée dii héelass shítuulak kuk kxawiikaaséeihmaachik.
Kuhtéen kuk is baáhpuataakuum ii súuleetak. Haak biláahisshisshia ii chíaleetam baailísuua ii koómneetak.
Haak díshte ii baa kxawíilialaalihmaatdak dúxtak dústak hawáxiiah. Díshte chúttachkaattaa Baaiiwaakoochihtéesh bilía daláalak an dii bilaxpáake ii baa koochihtalák ko heetashtáak baaleettaa díshte dúupta alíatdeettaa Bilée Isée dii héelass shítuulak kuk kxawiikaaséeihmaachik.
Kuhtéen kuk is baáhpuatdaakuum ii súuleetak. Haak biláahisshisshia ii chíaleetam baailísuua ii koómneetak.
Heelak bilaxpáake xaxúa bilée ii hoowéetiohmaachik. Haak an baa aleéo xaxúa alakupé awaxoosé ii díaohmaachik.
Awaxóose ala kupé íttuuk. Ala kupé haamnák shóotdaak kaka awaxóoskupdahkuuk he? Díiluh awaxóose ala kooté koótdaalah. Haak ítche bach áxp baa káalah.
Jesus an bach áxpassaassuua ii baa baáliliiash
Kuhtéen bilaxpáakahkaashim kuss duúok.
Pharisees kootéesh ham duúla Jesus diíak chilasshihchiwíak hilíashiiok. “Bachéem uá áxpassaawialak kooták he?” huum
bakálee díak hilíasheek. “Moses ammaa dii chiwaáush saakée?” hem
kuss hilíashiiok. “Moses bale baa íkuchkim díak hilíasheek. “Bachéem baawaalaácheem áakeen baalaátak. “Kan dii awáxpassaak.” haak dáashe kussíiak úash kuuák kan déehchelak kan bach áxpassaahchek.”” huum
kuss hilíasheek. “Dalásannialialaakaasak baa an dii baa chiweelichíssuum kalako ii Moses iwak ammaa íkuchke díalakuuk.
Heehtaa hinna awé Akbaatatdía kal an díawassee koottaléesh “Bilaxpáakdiawassee bacheém dak bíam dak koóuk.
Kalako ii bachéem aksée íhchish dáak bíam áxpalak
kal axúoo hawátiohmaachik.” Heem kal iilápkaashissaa kala hawátkaatiohmaachik.
Hinna íwahkooteesh kalako ii Akbaatatdía ammaa bach aahíiash bilaxpáakeem hileen ak bach áxpeesh dúuppeelehchessaalak koók.” hek Jesus.
Awaasúuash kala chií biléeluulak hileen akáxphawassdaaweesh Jesus báxxak “Sáapdahche?” huum
kuss hilíasheek. “Bachéem uá áxpassaak bía ihéem ko áxpalak kan bach kataalúua díak kootáa uá basséesh iáxxohchek.
Heelak bíam kúh chilée áxpassaak bacheé ihéem ko áxpalak kan bach kataalúua díak.”
Jesus baakáatkaateesh chiwakáakuuk.
Baapím hileen bilaxpáakuum baakáatkaatuum aaluúla Jesus aaliíak dússhihchihkaak chiwakáakuuhchewiook. Heelom akáxphawassdaaweesh ak óosh alilásak híihchessaawiook.
Hinna íwahkooteesh Jesus íkaak baa hilíkalatchessaak kuss hilíasheek. “Hileen baakáateesh bíss húuhchessaawiassaalah. Ishóochiss dashpíssaalah. Bilaxpáake hileen baakáateesh ala kootúua koótdaak ak cheéshdaak Akbaatatdía ko kuss baa bíak huulak bilaxpáakuum ala hawasséesh kala ko héeleeluuk.”
Ala koottáahile dii baachiweéwiiluk. Akbaatatdía an dáhkalattuuash baakáate ala kootúuash ko kala koótdaassuulak Akbaatatdía díhchi hawasséelahchessaak kootáa is awé kuss daléewialuulak annuúleettaahiliihmaachik.
Heem kalakoon hileen baakáateesh dúttak íhchilaxpaak baaattaakuuák chiwakáakuuk.
iisáakshim dahísseesh
Jesus ala hawass dáaweesh kootáa kan daáhnem kalakoon bacheém kuss basáak húula hiiák kootáa Jesus ishóocheen ishúushpattak hinné báxxak. “Jesus dik dii ítchik. Bii baálilaawakuh. Shóotbaalak kal ii Akbaatatdía an bii bilaxpáake ii baa koochihté bakúk he?”
Jesus bakálee díak hilíasheek. “Sáapii bii ítchik daa? Hinné chilasshihchikaáshih. Baa ítche hawátkaatam Akbaatatdía kuttáchkaatak.
Baleilíipilakeesh kal élahchek.
“Bilitchilappeéssaah.
Bach kataalúua díassaah.
Bale biísshe ii baa baaík sheéssaah.
Disákkupeessaah.
Dáksee chikittaakuúh.”” hem
kuss hilíasheek. “Jesus bii baachimmílahcheitchilaam “Ahóoh.” baak. It bii baa iáko kukaákan hileen xaxúa biikukkák díawaawaalichik.” hek.
Jesus íkaak daásdeem kalako ii kuss hilíasheek. “Baa hawátkaatam it díalaassaak. Dáak baa deé xaxúa ii baa íaschilak bálee dilútcheesh baa baatcheeshkáate dúmmatdak kalako ii Baaiiwaakoochihtéesh koon ammaa dáhkulutche ahúihmaachik. Kalakoon baawatbakáleesh dúttak chiiák bii píisshe húuh.” hem
hinna iisáakshim dahíssaakaasheesh iikukkulák ítchissaak daasé xawíikaasak déek baa eé baatcháachkaasheesh xapíiawiassaam.
Jesus hileen bilaxpáakeesh iháata íkaak kalakoon akáxphawassdaaweesh kuss hilíasheek. “Hileen ak dahíssaakaashe Akbaatatdía an bacheeítchikaashe diíwioolak kuk baalúuaahiohmaachik.”
Heelak akáxphawassdaaweesh hinna al ilíiash chiláshdom Jesus kala chii hilíasheek. “Biilápaacheen sapéeolahtaa baa aáu an baa bíoosh koolák Akbaatatdía an bacheeítchikaashe diíwioolak kuk baalúukaassuuk.
Kooták. Ii baa xíassee baalúulaxissheem biichkawatshúa ala hupkáateesh chúuss déewialak ko baaluussáak bachéem dahíssaalak Akbaatatdía ihchi hawasséehchewioolak kuk baalúukaassheohmaachik.” hem
kalátchewialom baaleetak chiláshkaasuua ii hilíashiiok. “Kootdák ak ínneetiihmaachik.”
Heelak Jesus áxpeesh iháata íkaahak hilíasheek. “Bilaxpáakeem íilaataahilia ihch iléewialak ihch alíinneettaahilak hawéese kuk iléewialak alíinneettaahilik. Heehtaa Akbaatatdía ak baa ilée koók. Heem Akbaatatdía baa sáapeem díawialak kootíihmaachik.”
Peter huua koóm kuss hilíasheek. “Biiluk baatách xaxúa bulusáak dii píisshe baáuk buh. Kootdák biiluk balee shóotak he?” hem
kuss hilíasheek. “Ala koottáahile dii baachiweéwiiluk. Bilaxpáakeem ashalakooléesh akúpeesh akséesh dáakeesh is awéesh xaxúa dúusaak íhchish dáak bii baa biipám ko ii kootáak baleiichiweeítcheesh bilaxpáake chiweewíak ko ii koochéelak
hinna awé áakeeleesh bakálee ahkaássheihmaachik hinna al áxpihche awaasúua dak akúpe dak isahké dak dáake dak is awé dak. Heehtaa acháappaa bilaxpáake koóum baa chúuss déehcheohmaachik. Deéla baapiiháakdak Akbaatatdía an bilaxpáake ii baa koochihtáhcheihmaachik.
Heem hilaakée hinna awé áake al ahó ak basséesh kuk iiháakiohmaachik. Haak ak iiháakkaashkaateesh ko bassáaohmaachik baapiiháakdak.”
Jesus an dappeewíoosh dáahmiiaa ii ilíik.
Kalakoon alíianneetaa isshíss dáalaaliiak Jerusalem kuss daáulak Jesus ishóotuuan díilak déem hileen áxpeesh dúhpupeeak ii chilásuum ak píisshe déesh baailíssuuk. Kalachií hileen bacheé iiaxpíluupeesh aák ittáchiiak ammaa ala chúuss déewiash chiwaakuúk.
“Díikukkaalah. Jerusalem isshíss baáulak kalakoon Bilaxpáakdaakbacheesh dúttak aaláak akchiwakíiwacheeítchikaashe dak baleilíiaakaxpissee ak éhchekaasheesh kukúulak chiikúss Jews ak kootássee kukák dappeéhchewiook.
Ilikákkaahilak áasshuookoolak datchúsak kalakoon dappeéohmaachik. Heehtaa baáhko ii dáawiia chilaák kaka bilaxpáakiihmaachik.”
James dak John dak baa kaalúuk.
Heem Zebedeesh dáakbachee James dak John dak duúla Jesus diíak kuss baa kaalák hilíashiiok. “Jesus balee baachimmílahcheitchilaak. Ammaa díiluss baakaanmiáwuua díawilikkuuh.” huum
báxxak hilíasheek. “Sáapdiawaawalakbiilu?” hem
hilíashiiok. “Koottannák kan dii bas bacheeítchikaasuulak bilaxpáakkootaa dii chikittaalákuulak hawáteem dilapáko balee awáachihkaak hawáte kúh diláhchisko balee awáachihkaawilikkuuh. Dii awáxpak baa awíkuchkiwiawuuk.” huum
kuss hilíasheek. “Sáapdakaaluulak dáalaaxtuuk. Kala shíassaa baatám iiwilishbiiwiáweesh diiluk iiwilishdiíok he? Kala shíassaa baa baalúua ala chúuss baaléewiaweesh díiluh chúuss daléewialuulak kooták he?” hem
Heehtaa balapáko dak baláhchisko dak ammaa kooléehchewiash an bii baaláhkaleetak. Iíschiisaa Akbaatatdía hileen ak koon awáachiilush daacheesh kal ákkuuwiiakuuk.”
Hileen Jesus áxpe iipilaké hawéeseesh James dak John dak ammaa kaalúuash iikukkák baa hilíkalatchessuuk.
Heelom Jesus bach aahiiák kuss hilíasheek. “Hinné kal élahkuuk. Jews kootássee bacheeítchikaasaahuuash is bilaxpáakuua xalússhihkaak hawassíiak ihchi báaxxiiok. Haak hileen bacheeítcheesh bilaxpáake baa an díahchewioosh ko áachiahak díahkuuk.
Diiluk hilíatdaassuulak koók. Baaleettaa dii héeluuan hawáteem baatcháatdewialak koochihkáa cheéshdaak baa ishkawáashdelak koók.
Haak dii héeluuan hawáteem baatcháatdaak bassáalewialak kootdák baa ishkawáashe ala kootúua koótdelak kala kóok.
Bilaxpáakdaakbacheesh bilaxpáake ihchi kuxshíhchewiak ko ii húussaak. Baaleettaa baa kuxshiwíak ii húuk. An bilaxpáakeesh káak bilaxpáake ahóom iléewiak ko ii húuk.”
Jesus Bartimaeus huum ishtáleeteesh baa íkaahchek.
Jesus dak akáxphawassdaaweesh dak bilaxpáakahkaashim áxpak awaasúualahum Jericho huuash kuhtée diíak kootáa ashhéeleetaa dáak dakkáhchilom bacheém ishtáleetam dáashe Bartimaeus huum (Timaeus dáakbachee koók.) alíiannee dúusahpeen awáatak baa kaalák baa bíak daachík.
Bakúttaa daáum baa iikukkúlem Jesus Nazareth huua ak kukaa húuash koóm kalakoon éhkaak hiisáa iláak. “Jesus David is íilannee bii baatcheeshík. Bii íkaawakuh.” hek.
Ak iikukkóosh iiahúum alilásak ilíihchessaawialom kannaa hiisaakaassaáhak ákahchiia hilíasheek. “David is íilannee bii daásdeeawakuh.” hek.
Jesus hinna déesh alaxxítdak hilíasheek. “Eek bíss aaluúaalah.” hek. Bacheém ishtáleeteesh dáasaasak kuss hilíashiiok. “Dalásxawiihchessaah. Díluuh. Jesus dii ilíik.” huuk.
Kala kookaásheen isaashé akúss shítak iluualáwak kootáa Jesus Alápasshiss déek.
Jesus kon báxxak. “Bii sáapdialahchewialaa?” hem kuss hilíasheek. “Rabbi dii baa bakíikaatbaaish bii baa íkaahkaawakuh.”
Jesus kuss hilíasheek. “Dii óochiawahchewiawaalak kootíihmaacheesh dáhkalatchem ko ii dii alíatdeetak. Kan dáah.” hem kala kookaásheen baa íkaak kootáa alíianneetaa Jesus píisshe déek.
Jesus Jerusalem kuss dáak daxxoochím baaihkammáatuuk.
Jesus dak akáxphawassdaaweesh dak dáalaaliio aa awaasúualaho Jerusalem kala koosáhtuulak awaxaawím Buluhpashipítkaate (Olives) huuash héelahkeen ashalakuluúom Bethphage huua dak Bethany huua dak kan diíolak kalakoon Jesus akáxphawassdaaweesh dúupdak báasak
kuss hilíasheek. “Ashalakuluukáatam dishóocheeluuash dáak daaxxaloóhtuulak kootáa báhkahpisaachiaxaapim it áakinnuuleetam koon daxtúum alákaalohmaachik. Iáxche dússhipak ihchikusshitáalak aaluúaalah.
Bilaxpáakeem dii báxxak. “Ii sáapdialaawialuu?” helak. “Ak eetáahile ammaa ilíiiikukko kon áakinnewiak balee aaléehchek. Heem ii diáhmiak koowáaheelak kootáa aachisshíihcheihmaachik.” haalah.” hek Jesus. Kalakoon iisalakusáa déehchek.
Hinna daáush heelom ashhéeleen awaasúum bilían chiaxaapím koon daxtúum íkaak deéla dússhipuuk.
Bacheé ak kooléesh íkaak hilíashiiok. “Sáapdialuu? Sáapii eek chiaxaapé dilússhipuu?” hem
bakálee díak Jesus ammaa ala chiwéesh chiwaáum hileen bachéesh déehkuuk.
Heem hinna chiaxaapéesh aaluúla Jesus aaliíom kalakoon iíttaashteeo áakaako áchippeeak áakinnek.
Bilaxpáake ahúm iíttaashteeo áakaako dústak an déewia ishóocheetaa alíiannee koon ilúxta dúusaaum hawéese kúh deéla baláape ala koon apáale páshkak aaluúla kúh ishóocheetaa alíiannee koon ilúxta dúusaaush ala chikittúua ko ii kootúuk.
Bilaxpáake ahó ii baa shichiishím ham ishóocheen dáak hawá píisshe dáak kalakoon hiisáa iláak hilíashiiaattuuk.
Bas baaxaalíoo David huua an baa hawasséewiash kala saskáat kootíihmaachim Akbaatatdía balee baa áatchilahcheihmaachik.
Akbaatatdía dáashe báaxxiiwaak baawihkammáatuuk.
Hosannah. Akbaatatdía baa iíschiisaaleeteesh dáashe báaxxiiaoh.”
Jesus awaasúualaho Jerusalem kuss dáak daxxooták alachiwakáauashbaakkussahkeesh kuhtee hiiák baatách íkaak. Kalakoon kal ahpaakaaséem bacheé iiaxpíluupeesh áxpak Bethany kuss chisshíik.
Jesus balapáalim dásshusheesh
Baáhkiiluupe chilaák kala chii ashalakuluuá Bethany kukaa duúolak héelapko Jesus koóm alíishik.
Heem buluhpía áapbishim akshíahtaa koonnák íkaak. Déela hiiák buluhpé chichíilak baa óolapdeetam baláape kuttách hámmishik. Ala koottáahile buluhpé al óoshe al íkuxxee it hiisséek.
Hinna buluhpía kuss iláak dásshusak. “Kal ii dúuhpee buluhpé apáannaaleetdihmaachik. Bilaxpáake kal ii dúuhpee dís buluhpé duusúuleetiihmaachik.” hem Jesus akáxphawassdaaweesh iikukkúuk.
alachiwakáauashbaakkussahkeesh Jesus kuss dáak baa isshíalaaheesh
Awaasúualahoosh Jerusalem diíolak Jesus déela alachiwakáauashbaakkussahkeesh kuhtee híilem koon baa íaschilak kootáa baa iiwaaíaschilak áaahkuum daaskawáak isshíalaahak akbálaaiiwakalaalutcheesh is baaiihulishoopúua chipassaáhak haak baaíiphachkuum chíakaateesh ak iiwaaíaschileesh al awáatuua dashkaáhik.
Haak bilaxpáake iháass baashihták baa kulaáuwisaahak alachiwakáauashbaakkussahkeesh chiwakíissaa ittákkaa chúuss dáahkuiluash kúh kala koochéehchessaak.
Heelak kalakoon bilaxpáake baálilaak hilíasheek.
“Baawaalaáchim Baaxpéesh an baalaátuuash ala shiíosh koók.
“Baasúua awé kootáa bilaxpáake ala chiwakíiwioolak kootéesh koók.” huuk.
Heehtaa diiluk dáhkulussaak akbaaataalé dáasuulahkuuk.”
Akchiwakíiwacheeítchikaashe dak baleilíiaakaxpissee ak éhchekaasheesh dak iikukkák Jesus chiláaum an bitáaxiio chíilak dappeewíook. Ii kooté ammaa ii baa baachimmíhche baatcháatuum bilaxpáake chiláshkaasuum ko ii chiláauk.
Heelak áhpaakaashdak Jesus dak akáxphawassdaaweesh dak Jerusalem kalakoon kalachií daáuk.
Jesus balapáalim báahcheesh ii baa xíassaahcheesh
Heelak baáhkiiluupe chilaákkussee hinna buluhpía íkaalolak chóose aa ichíhchisshiia híik.
Heelak Petersh koóm Jesus ammaa ala shéesh chichéhkaak Jesus kuss hilíasheek. “Rabbi íkaak eek buluhpíash kuss dilíiash chóosak saák daachík.”
Heelak Jesus hilíasheek. “Akbaatatdía kaláttaalah.
Ala koottáahile dii baachiweéwiiluk. Sapéelahtaa eek awaxaawé kuss iláak. “Báaxxaak dáak eek bilisée díhch awúuass shíchih.” helak koótitchikaatiihmaachik dalásawuuko dáhkalattaak dalásduupassaalak. Hinna ammaa ala shéesh kuhtáakaattaa kootíihmaachik.
Hinna íwahkooteesh hinné dii baachiweéwiiluk. Shóon Akbaatatdía kuss dáhchiwakaak baam dakáaluulak baa dakáaluua kala kootíihmaacheesh dáhkalatchekaasuulak Akbaatatdía díalakuohmaachik.
Haak dáhchiwakaaulak bilaxpáake disítchilaassaa xuh dilúpialak kala kalaaxtakuúh. Koótduulak báakukkoole Dáksaau kúh ammaa ala kxawíiannialuuash díiluh dii kalaaxtalákuohmaachik.”
Akbaatatdía Jesus an baaxpéesh kuúk.
Heelak duúla awaasúualahoosh Jerusalem kala chii diíolak Jesus alachiwakáauashbaakkussahkeesh kuhtée koon hawass díilaahaatdak akchiwakíiwacheeitchikaasheesh dak baleilíiaakaxpissee ak éhchekaasheesh dak baaisáate dak duúla diiáhak
kuss hilíashiiok. “Hileen baa díalee díilaa díalaa xuh sapéen an baaxpée ii dii díahche?” huum
kuss hilíasheek. “Biichihkáa baa hawátkaateem dii baawáxxuulak bakálaa díaluulak hilaa sapéen bii hilíachehchelak dii baachiweéwiiluk.
Bii chiwáalah. John an baa bilihpíhcheesh Akbaatatdía kon díahche? Ta xuh bilaxpáake kon díahkuu?”
Heelak íin bach kusséesh bach aashtátak áaahkuuan hilíashiiok. “Sáakbaawiawuu? “Akbaatatdía kon John an baa hiléesh díahchek.” buulak hilíasheeihmaachik. “Kootdák sáapii John an dii chiwaáush dáhkalatchessuu?””
“Heeht. Bilaxpáake John baa an día kon díahkuuk.” buulak koók. John Akbaatatdía akiláakuua ko hawéesh kalátchekaasuum hinna bilaxpáakahkaasheesh baa iháateem díoom hilíatak chiláauk.
Heem haáksee hilíashiiok. “Bakálaa díawaawiawuum ammúuleetak. Sapéen díahchelak balee alaaxták.” huum. “Kootdák sapéen hileén ii bii díahche bakdák bíh dii baachiweéssuuk.”
alatshíiash dak ammaa hawasséehcheesh dak
Kalakoon Jesus hileen bilaxpáake kala chii kusseé baleiichiwaáum ii baa xíassaahchek. “Bacheelák is awé baáchuukaate ko apáalim áaxxee binnaxchilíak awé chikaák ii baáchuuwilaxxee an díoo kootdíak alahawassíkuulak chínnek. Deéla bilaxpáakuulak is datshíiash hawasséehkaak ik iiaxúa awé iháass dáak koon dahkúk.
Heelak deéla baáchuukaate kal óosak ala kuluttúua kal íkuxxee hiilák ishkawáashe hawátdak déehkaak hileen baaapáaliiosh an baaláhke kulutchíhchek.
Heelak hileen is datshíia ak hawasséesh hinna baa ishkawáasheesh dúttak dappeetáahilak baa kuleéleettaa chisshíihkuuk.
Heelak kala chii ishkawáashe iháalak kuss déehchelelak aashúua dattaták baannuushíttuuk.
Heelak it kootáa ishkawáashe kala chii iháalak kuss déehchelelak dappiíok. Píishchiisaa ahkaáshdak déehchelelak hám dappeetáahilak hám dappiíok.
Aaleéla kala hawátkaat axpilák dáakbachee íchisshikaasheesh déehkaak. “Balaakbacheé kuk chikitchéeoh.” hek.
Heelak hileen is datshíia ak hawasséesh bat shéess iláak hilíashiiok. “Hinné dáakbachee koóm hinna awé ak eé koóihmaachim baappiíolak ammaa baaláhke xaxúa kan bíilun beéwohmaachik.” haak
kalakoon hinna dáakeesh kukaaaaxpák dúttak dappiiáhak hinna alatshíiash koon awéelass shítuuk.”
Kalakoon Jesus kuss hilíasheek. “Hinna alatshíiash ak éesh shóocheeihm diliatuu? Huuák hileen ak hawasséesh dappiiáhak hinna is datshíiash baa ihéem ko hawasséehcheihmaachik.” hek.
Kalakoon Jesus hilíasheek.
“Baawaalaáchim Baaxpéesh awúuan daámnuuash dáhkalaaxtuu?
Ak awaasúulioom baáhpam ii díawiassuuash Akbaatatdía kuk kootáa hinna baáhpe ii baa hilikaáshim ak baa dúuxaasheesh koók.
Hinné Akbaatatdía kon díash baa baatcháache baa iíschiisaaleetam awákuuk.”
Hinna íwahkoosheesh hileen bacheeítchishiishiaahe hinna baleiichiwéesh iikukkák ala kootúua ko ii iichiweém éhkaak dúttak daxchiwíoohtaa bilaxpáake al ahóosh chilaák ko ii dússhihchissaa daáuk.
bálee al ii kakiiwaaíiwishdioo
duúla chikitcheelítdelelaak kuss hilíashiiok. “Jesus dii bilaxpáaktaahilim éwahkaak baa ala koottáahileesh Akbaatatdía al ilíia kuhtáakaattaa ii baánnilaalakuum kúh éwahkuuk. Dii áaxxee bilaxpáake ala kootúua ii díhchi baailíshelaassaa kootáa baa baánnilaak dáakahkuik. “Heem balee baánnilaawilikkuuh. Kootdák dik dalásshoota? Romans is bacheeítchiwaakkussahkuuash Jews biiluk bas bálaau kakiiwaaíiwishdiawuua annawík.” diliachi? Kootáa baa kalátchessaak Jew kootássaak.” haak
“Iiwishdiawuu xuh baaleeta?” huuk. Hileen bachéesh isakkupéeak Jesus kúawialom ehkaáhak kuss hilíasheek. “Sáapii bii ala chúuass aalaliíwialuu? Bálaauuwateem aaluúak bii íkaahkuuh.” hem
Bálaauuwateem aaluúom hilíasheek. “Hinné sapée axuawaalaátak sapée dáashi?” hem. “Caesar koók.” huum.
“Kootdák Caesar baa an baaláhke kukák Akbaatatdía kúh baa an baaláhke kukáalah.” hem chilásuuk.
Bilaxpáake súut píishchiisaa Akbaatatdía kaka chiléhchei?
Sadducees kootéesh ammaa kaláttuua hawátam bilaxpáake súut píishchiisaa Akbaatatdía kaka chiléhcheleetam kan baa hámneetuuk huuk. Heem hawátuum duúla Jesus diíak chilasshihchiwíak baa báxxak hilíashiiok.
“Jesus hinné balee chiweeítchiiawilikkuuh. Moses koóm baalaátbilikkuuak hilíasheek. “Bachéem akúpe uáwishim dáakuuleettaa sheelák hinna bachéesh úakkuleelak dáakuuwishdak akúpam shéesh hileen baakáateesh ko iiwishíiakuuk.”
Bacheé ak bach akúpe iisáhpuoolak héele baa isée uáwisak kalakoon dáakuuleettaa shéek huuk.
Heelelak ala kooté akúpeesh ii piishiléesh úakkuleelem kúh dáakuuleettaa shíassaa sheelák ihkukoóliia ak bach akúpe ii dáawiiash kúh kala koottáahinnak
hileen ak bach akúpe iisáhpuoosh haáksee iixaxuatáahile hinna bíash hawátattachiia áxpuum dáakuuleettaa xaxúa súuk huuk. Háaksee hinna bíash kúh shéek huuk.”
Kalakoon hileen Sadducees Jesus baa báxxak. “Kootdák ak shée kaka bilaxpáakuulak shóokee ko áxpak he? hinna bíash. Chichéhkaah ak bach akúpe iisáhpuakaasuum hinna bíash hawátattachiia áxpuuash.”
Kalakoon Jesus kuss hilíasheek. “Eek baa sheelúua iháatduuk. Ii kootéesh baa baalaáchim baaxpéesh awuuá an baalaácheesh annámnaalaaxtuuk. Haak kúh Akbaatatdía an baatcháachkaashe dáalaaxtuuk.
Koottannák bilaxpáake ak shéesh kaka chilúulak bilaxpáakiaxpawishe ko kala kootíohmaachik. Baaiiwaakoochihtéesh kuhtée ak bach áxpaleetiihmaachik.
Haak bilaxpáake kaka chilúu xuh shóotdak dii baachiweeítchiwaawalakbiiluk. Baawaalaáchim Baaxpéesh awúuan balapáalikuluum al aláxaalaatak haawísseesh al iichiwéesh Akbaatatdía ala chiwéesh it dáamnuuleetax sáapa? Hilíasheek. “Abraham is Akbaatatdía dak Isaac is Akbaatatdía dak Jacob is Akbaatatdía dak it bíik.”
Ak bilaxpáake kuttách ko is Akbaatatdíoom éwahkuuk. Heem bilaxpáake súuhtaa iixaxúa an bilaxpáakuua ii baa koochihtúum is Akbaatatdíoo it koók. Akbaatatdía al íkeen iixaxúa bilaxpáakuuk. Heem éek iháattaahinnuuk.” hek Jesus.
bale baa íkuchke kala héele baa iíschiisaaleeteesh
Baleilíiaakaxpissee ak éhchekaasheesh hawátam húula hileen Sadducees kootéesh dak Jesus dak bat baa aashtátuum iikukkák heelem Jesus ammaa ala shéesh an bakánnia xaxúa ítchikaasshek. Heem déela Jesus hiiák báxxak. “Akbaatatdía ammaa íkuchkuum díawilikkuuash kala héele baa iíschiisaaleete shóokee koó?” hem
kuss hilíasheek. Baa iíschiisaaleetak. Iháassee baa hámneetak.
““Hinné díikukkaalah Israel bilaxpáake ilussheen. Bas Akbaatatdíoo kal Akbaatatdía kuttáchkaate koók.
Dís Akbaatatdía kusseé daláse dak an dii bilaxpáakeesh dak al ii baa dáasshihcheesh dak an dítchiash dak xaxúa ii aláchisshilak kala koók.” huuash koók.
Piishilée kúh kala koottáahilik.
“An díhch aláchissheesh kúh aláxpiilaasshiia kootáakuuh.” huuash koók.
Hileen bale baa íkuchkeesh dúupta kala héele baa iíschiisaaleete koóuk.”
Hinna bachéesh hilíasheek. “Koottáahilik eek baa sheelée. Akbaatatdía kan baa kuttáchkaate koók. Iháassee baa hámneetak.
Heem Jesus hinna bachéesh ammaa bakálee díash ítchikaasshem iikukkák kuss hilíasheek. “An dáhkalatcheesh áxpilahkaak koómnaassaalak shíassaa Akbaatatdía dís bacheeítchikaasheesh koólahkaak is bilaxpáake dii hawíihmaachik.” hek. Ko baapé koon akússeesh bilaxpáake Jesus alaxaxxák kan baa báxxuwiassuuk.
Akhuuwíash Awóonmakaaush David ichíssaaannee ko hawá?
Hawáttaa hinna alachiwakáauashbaakkussahkeesh kuhtee Jesus baa baachimmíhkaak hilíasheek. “Hinné chilasshihtáalah. Baleilíiaakaxpissee ak éhchekaasheesh sáapii hilíasheeilu? “Akhuuwíash Awóonmakaaush Bacheeítchikaashe David is íilannee ko hawíihmaachik.” huuk.
36-37 Heehtaa David ichíssaaannee ko hawáhtaa Axxiilaaché kúh koók. Ii éwahkuuash hinna David koóhtaa dáasaashit “Baxxiilaaché” heik. Ii éwahkuuash David iiaxúa Baleiláaxbaaxpee ii iláak éek dáasaasak “Baxxiilaaché” hek. Hilíasheek.
“Akbaatatdía koóm Baxxiilaachéesh kuss hilíasheek.
“Húuh. Al ámmaache balapáko dii dii awáatbahchewiawaak.
Dís koochíia xaxúa dítbuua biaxséen bulusáawalakdak koon ihch aliilúuleetak kaáohmaachik.””
Jesus bilaxpáakahkaashim ak iikukkóosh al iikukkúuash isítchikaassuuk.
Díhch íassiiaalah. Baleilíiaakaxpissee ak éhchekaasheesh dii iháass aaliíoh.
Hinna baa baachimmíhcheesh héelapko Jesus hilíasheek. “Díhch íassiiaalah. Baleilíiaakaxpissee ak éhchekaasheesh dii iháass aaliíoh. Bilaxpaakkuluuáhit iíttaashteeo shíichiiak ihkulutchikaásak ihch asíitchewioot anmaaíaschiluua koon ihch iiláxiiiluk. Bilaxpáake chikittaák kuss hilíashiiok. “Shóotaachi?” huut kan baa isítchiio koók.
Bilaxpaakkuluuáhi xuh alachiwakáauasheet biléeluu xuh baa baa duushítcheehkuut balealawáache ii chikittúuash koon awáachihkuulak hiliachiiluk.
Haak kúh akbíasshe kuss batshúak kúak ko ii baa aáu dútchiiluk. Haak kalakoon chiwakáaut ihch iiláxiiak shíakaasshelitdelelaak bilaxpaakikaáhuut ko ii koochéeiluk. Baapéem baa bakálaa diíolak al ihch iáxxohkuua baatcháachkaashe akúkussahke diíohmaachik.”
akbíasshim ammaa kée
Alachiwakáauashbaakkussahkeesh awéelako bálee an dúusaau áakkaako Jesus koon awáatak bilaxpáake bálee awuússiiot ko íassiialaachik. Baa dahíssee iiahúum kuk bálee ahkaáshawuusseeiluk.
Heehtaa akbíasshim dahím húula hiiák bálaahisshikaate íiwisaatduuleetam eé dúupkaatam awuússeek.
Jesus akáxphawassdaaweesh iláak hilíasheek. “Baa ala koottáahile dii baachiweéwiiluk. Hinna akbíasshim dahéesh kuk ammaa kée ko hammishkaasáak hileen hawéeseesh kuk kootássuuk.
Hileen ak baa kúuwisseesh kuk ammaa al akúkaaum ko awuússiiok. Hinna akbíassheesh kuk kan baa eé kuttáchim xaxúa awuússeek. Kan baa al akúkaaleetaht kuk xaxúa déehchek.”
Jesus alachiwakáauashbaakkussahkeesh kan baa haammía ii iichiweék.
Jesus dak áxpeesh dak alachiwakáauashbaakkussahkeesh kuhtée koon asaanmíak daáwuulak akáxphawassdaaweesh hawátam ak baachimmíhcheesh kuss hilíasheek. “Jesus íkaah. Awaasúuahaache balee áaxxee dak hileen baáhpe shíishiaahe ii díoosh dak ítchikissak baatcháachik.” hem
kuss hilíasheek. “Kooták. Hileen awaasúuwaatchaache alákaak dakaáu baapéem hileen baáhpe an bach áatcheesh hawátkaatdahtaa ala koolé koon daátdeetiihmaachik. Xaxúa éetsaak baachíihmaachik.”
An baa chúuss déekaashe dak an díakxawiiawioo dak kootíohmaachik
Deéla Jesus awaxaawím Buluhpashipítkaate (Olives) huuash héelahkeen awáatak alachiwakáauashbaakkussahkeesh áakkaakoolak Peter dak James dak John dak Andrew íiluttach duúla diíak baa báxxak hilíashiiok.
“Hileen baa ala kootbía shóohtannak kootbíalak balee chiwaawilikkuúh. Kan baa koosáhtalak ii baa xíassee sáapak he?” huum
kuss hilíasheek. “Díhch íassiiaalah. Aaláa bilaxpáakeem baa iháateem dii chiwaáulak dáhkalatchelolak ii dii kúaoh.
Haak kúh bat bachíookoolak kootáa. “Bat bachíawiook.” huulak díikukkuulak díhkalaaxtassaalah. Hileén kuk kala shóotdahtaa kootíohmaachik. Heeht baapiiháaake it hiisséek.
Bilaxpáakshiishiaahe bach iitchúulaak hinna awé áakeen bacheeíttaaheesh kúh bat bachíaohmaachik. Shóohcheleeht baatát baalúuak awé xatáak bilaxpáake ahkaásheem ammaa duusúuleetak alíisuua sáahiohmaachik. Koottannák bilaxpáake an bale baailísheesh bíam eénneelak an baailíshewasseesh ko kala kootíihmaachik. Heehtaa shóon hileén kootúulak an bahchisshíiash áhtakaate kal élahchelohmaachik.”
An baa chúuss déekaashe dak an díakxawiiawioo dak kootíohmaachik.
Diiluk díhch íassiiaalah. Baa biipé bíim ko ii bilaxpáake hawa anmaailáau dii ishóochiss aaláak alachiwakáauashe ishkawúuan dii awáss chiliták bacheeítchi dak bacheeítchikaashi dak ishóotuuan dii iluúhcheohmaachik. Koottannák baleiichiweeítcheesh dak bii ala kootéesh dak dachíwaalakuulak koóihmaachik.
10-11 Heem shóon dii dúttak díiluss baa iláaulak sáakdaaliiilush daatdak ii díhchi baailíshessaalah. Hilíatko Baleiláaxbaaxpee kon an dii baa sheéhchewioo dalásawuusseeohmaachik. Koottannák an dilíiwialuua déelahkuulak kón ilíiihmaachik. Baleiichiweeítcheesh awé kootáa kuluchísak bilaxpáakkootaa iikukkúulak hilaa kan baapiiháake húuihmaachik.
Ak bach akúpe bach kaák kalako ii dappeéhcheohmaachik. Bacheéom dáake kúh kaák chiikuss dáakuua kúh aksáau iitchúulaak dappeéhcheohmaachik.
Baa biipé baláshe dalásaasuum ko ii bilaxpáake shóoleeht dii dúupiaohmaachik. Heehtaa hawátuum dalásatchutdaak dakaáu aa uhpatáahile aalaliíolak kuk Akbaatatdía dii kulustalákuohmaachik.”
baa ashíchem kxawíim baa iíschiisaaleettaahileesh
“(Hilaakée hinna ak dáawe hinné éhchekaasuulak ítchiihmaachik.) Ak kxawíikaassheesh ak baa ashítcheesh bilaxpáakeem íkuulak kaláak kuss chisshíissaaohmaacheesh alákaalohmaachik. Hinna baam xawíiash alachiwakáauashbaakussahkeesh ala koolássaahilak ishkawúuan iluúm koon daachík. Heelak awé Judea ak koon bilaxpáakeesh shichanmishé kuss kalúulak koók.
Ko baapé huulák dáasuua áakeen dáalitdak dáasuua biléelak baa deé kulutchiwíassaah. Kootáa dáah.
Haak hawá it alatshíia dii koolúulak dáasuua kuss chissáak diíttaashteeaakaako kulutchiwíassaah. Díhkammissaak kaláah.
Ko baapéesh bía ak éeliseesh dak dáakuua it ak áatchiihcheesh dak tak baa baatcheeshdíailuwík.
Akbaatatdía kuss chiwakíikaasak hileen baapúum xawíikaasheesh báalee koon kootássaaih.
Ko baapéesh bilaxpáake an baailísuua baa iíschiisaaleettaahiliihmaachik. Akbaatatdía awé díash kalakoon aa hilaakée kusseé kal iilúupe bilaxpáake hinna awé áakeeluua an baailísuua hilíatdeetiihmaachik.
Heem hileen baapúum xawíikaashbioosh Akbaatatdía xeekaattáahik. Koochéessaalak bilaxpáakkootaa ak ínneettaahiliihmaachik. Bilaxpáakuum ala chilakappéesh it hawá baa héeleeliohmaachik.
Koottannák bilaxpáaksapeelahtaa dii chiwaák. “Ikaalah. Eek Akhuuwíash Awóonmakaaush hinnéek.” he xuh. “Ikaalah. Ii íilakaak.” helak kalátchessaalah.
Bacheé shíishiaahe shóoleeht iikusták ak baa iléesh ak koóleetdeleleohmaachik. Hawá. “Akhuuwíash Alóonnakaaush bíik.” huu xuh “Akbaatatdía akiláakuua bíik.” haak ii baa xíassee dak baa baatcháache ahníak baa kummíiliohmaachik. Ii kootúuash Akbaatatdía bilaxpáakuum ala chilakappéesh koóuhtaa kúawiak iháass aaléewiaohmaachik.
Díhch íassiiaalah. Kan baa iíschiisaa baatách xaxúa dii baachiwaáuk.”
Bilaxpáakdaakbacheesh kala chii huuwíak.
“Aaleéla koottannák baa baalúukaashbiash koomnák kalakoon áxxaashe chihpashíihmaatak bilítaachiia kúh kala sáashiissaaihmaachik.
Ihké kúh awáxe koon xapáahiohmaachik. Báakukko baa ala kooléesh ala xatáau iháatiohmaachik.
Koottannák Bilaxpáakdaakbacheesh báakukkoko ahpaaxbaatcháache héeleen huulák an baaxpée dak ala sáashiiwaaxpeesh dak kal íkaaohmaachik.
Heelak bilaxpáakiaxpawisheesh báasak déehkaak awé áake kootáataahilia ala chilakappéesh xaxúa bach aahíihcheihmaachik.”
Jesus balapáale áape ii baa xíassaahchek.
Kúh hileen baa ala kootbíash kootdáaliiolak an boowiáwee kala hiitáahile ii élahchelohmaachik.
Hinné dii baachiweetáahinmiiluk. Ala koottáahile koók. Jews bilaxpáake ham it sheessáau hileen baa ala kootbíash ii biichiwéesh xaxuatáahile kootíohmaachik.
Hinna awáxe dak hinna awé dak kuk ii baa koochihtássaaohmaachik. Heehtaa an balíia koottáahilak ii baa koochihtúum ala kulusshíileetak.
Bilaxpáakdaakbacheesh ala chisshíiwia ak éhcheleetak.
“Ko baapé dak baleanníile ala kootbía ak éhcheleetak. Bilaxpáakiaxpawishe dak Akbaatatdía dáakbacheesh koóuhtaa alaaxtúuk. Biilápxe ak éhche kuttáchik.
Díhch íassiiaalah. Chiwakáak díhch áakdiiaalah. Akbaatatdía dáakbacheesh shía xuh sasdák al íkuxxee ala huuwía dáalaaxtataahilik.
Kúmmaam bacheelák awatéess déewialak ko kala kooták. Koochihk ishkawáasheesh aasúua hawasséehkaak ii íkuxxache an baa hilíhchewishik. Haak ak bilía íassee chiwaák. “Baa íasseekaashih.” huuk.
Heem díiluh díhch áakhiiak díhch íassiiaalah. Ashé ak éesh ala chisshíiwia dáalaaxtuuk. Chihpasaá déelak koó xuh óotchia kuá híia koó xuh áashisee koó xuh chilaákkussaakaattaa koon chisshíiwialak dáalaaxtuuk.
Diháwuua héelapko hinna bachéesh dii áakasheehchessaalah.
Bilaxpáake bakákisshia koowahchek hinna baa dii baachiwaáu. Díhch áakhiiak díhch íassiiaalah.”
baa kulushpíak Jesus dappeewíoosh
Baapanmaaáatchelee huum dak Baapbaaxawuapáachuua huum dak baáhko duupéelak kala koóuk. Koottaléesh hileen akchiwakíiwacheeitchikaashe dak baleilíiaakaxpissee ak éhchekaasheesh dak koóum baa kulushpíak Jesus daxchíhkaak dappeéhchewiook.
“Hilihtée hileen bilaxpáake baaihkammáatuuk. Hilaakée Jesus bulutchiwiáwaawolak bilaxpáake daaskxawáak baa bach ílapeekaassheoh. Kuk díawaassaawook.” huuk.
Bethany koon Jesus isshéeleen iiwaapáachisuua áapchiaxxuk.
Ashalakuluuá Bethany koon Simon ak Anneéwishe huua aasúua Jesus kuss húum koolák. (Hinna Simon iísko baapúaoochiasseesh kooták.) Heem baaiihulishoopéesh koon baa duúshdom kalakoon bíakalishtam biléelak baatdéaxam óoshitchikaatam awúuan iiwaapáachisuua íiwishahkaashim nard kooté ii díoosh baa íishiileettaahileesh kootám baatám kuleék. Hinna kuléesh óola Jesus hiiák áapaache kuhtaa dassheeták isshéeleen áapchiaxxuk.
Hileen ak kooléesh baa hilíkalatchessaak íin bach kuss hilíashiiok. “Bale alataawaachíssaak eek iiwaapáachisuua hawáxxiialak ko kala kooták.
Baaleetdak eek íiwishe báalaahawate an bálaalioo iischiséeihmaachim iiwaaíaschiluulak bálee dúttak baa baatcheeshkáate ko kuúolak ko ittéeihmaachihilak.” haak hinna bíakalishte kalakoon éetko inníikxawiikaassuuk.
Jesus hilíasheek. “Hinna bíakalishteesh ditcheeshéessaalah. Dússhihchissaalah. Baa ítchikaashim díawakkaatchek.
Baa baatcheeshkáate kuk hámmishdaachiihmaachik. Shóottaleehtaa dáhkuxshiwialuulak kootíihmaachik. Heehtaa bik dii bii héeleeluua shíassaataahiliihmaachik.
Hinna bíakalishte baa hilé al ítchihche díawakuk. Iiwaapáachisuum bii áapchiaxxoosh ii koochée shóon baashdák bii dúusaaulak kusséesh ko ii baxúa ákkuuwiiawakuk.
Ala koottáahile dii baachiweéwiiluk. Baleiichiweeítcheesh awé shóonnahtaa ii iichiwaáulak hinna bíakalishteesh hinna ammaa díawakoosh kúh chichéhcheohmaachik.”
Judas baa kulushpíak Jesus iháass keewíak.
Hinna íwahkooteesh bacheé iiaxpíluupeesh hawátam Judas Iscariot koóm déela akchiwakíiwacheeitchikaasheesh hiiák Jesus keewíak.
Iikukkák isítchiiok. Heem bálaa kuuwíoom kal ii ihchi baa ímmitiiok. Kalakoon Judas Jesus íassiiak shóotaak íiluss keelák hiliachik.
Hileen Baapbaaxawuapáachuua (Days of Unleavened Bread) baapbassáakaashe al íkuxxee koottalát iisaxpúatahchewishkalaakeet Akbaatatdía kuúiluk. Koottaléesh akáxphawassdaaweesh deéla Jesus diíak báxxuuk. “Shóoss balee déelahchewialaalak koon Baapanmaaáatchelee baa buusák baawihkammáatbiawuuash balee baa ákkuuweelahchewialaa?” huum
13-16 kuss hilíasheek. “Ashhéelass dáak dáaxxootuulak bacheém baatúukam óoshitcheesh ii iísak kulaák dii diíohmaachik. Heelak píisshe dáalah. Hinna awaasúuash biléennak ak eé kuss hilíashiiaalah. “Ak balee baachimmíhcheesh dii balee baa báxxuhchek. Dáasuuishkawuua hawáteem koon akbiiáxphawassdaaweesh Baapanmaaáatchelee awáxpak baawihkammáatbiaweesh shóo?” haalah. Hinna ak éesh dii aawiléelak ashbáakko dii aahiiák aasúuishkawuua isáak baa ákkuuwitaahilim dii íkaahcheohmaachik. Heelak koon bale ammaa duushé baa ákkuuwiiawilikkuuaalah.” hek Jesus. Kalakoon hileen akáxphawassdaawe iilápuum iisalakusáa déehchem deéla awaasúualahoosh daxxoótdom hinna Jesus ammaa ala chiwéesh kuhtáakaattaa kootúuk. Heem hinna bale ammaa duushé dak kan baatách ákkuuwiiok.
Ko áhpaasee kootáa Jesus bacheé iiaxpíluupeesh áxpak híik
Hinna baaiihulishoopéesh koon pátchilaa xapák baa duusúuash héelapko Jesus hilíasheek. “Ala koottáahile dii baachiweéwiiluk. Hileen ak bii áxp baa duushéesh dii héeluuan hawátam bii iháass kéeihmaachik.” hek.
Heem kalakoon daásxawiihkuuk. Hawátattachiia kuss hilíashiiok. “Biíssaaihmaachik. Ta xuh bíi? Jesus.” haak baa ala koótalaaxtuum
hilíasheek. “Bacheé iiaxpíluupuuash dii héeluuan hawátam koók. Hinna baatóhkape ammaa awúuale is baaxawuá ak bii áxpak datchíisshe koók.
Bilaxpáakdaakbacheesh koóm baa chúuss déekaashiihmaache al ii baalaátuuash kuhtaa kootíihmaachik. Heehtaa eek bacheém ak iháass keewíash tak baa baatcheeshdíaiwík. Baaleetdak bishíssaalak ko heetashtéeihmaachik.”
Baaxawuá dak baáchuuwilaxxee dak Jesus bacheeiiaxpíluupeesh dúmmachik.
Hinna baa duusúuash héelapko Jesus koóm baaxawuám dúttak aák chiwakáak koowíiak dúusheetak akáxphawassdaaweesh dúmmatak kalakoon kuss hilíasheek. “Hinné dúttaalah. Hinné baxúa koók.”
Haak Jesus baatiiwilisshíiosh dúttak aák chiwakáak koowíiak hileen áxpeesh kuúm iixaxúa hawá isshíiok.
“Akbaatatdía iísko ammaa íkuchkitcheesh annaachíssache bas íile ii baa xíassaawahcheesh koók. Kúh bilaxpáake ahóom ko ii xéwahkaawakbihmaachik.” haak kuss íwahkoosheek.
“Ala koottáahile dii baachiweéwiiluk. Hinna baáchuuwilaxxee kal ishbiíssee aa Akbaatatdía baapéem an bacheeítchikaasheesh kuhtée baalák koottannák hilaa ishbiíwihmaachik.” hek Jesus.
Hileen hilíateesh iichiwakáauwuum dáawiiak koowíiak asaalák awaxaawím Buluhpashipítkaate (Olives) huuash kuss daáuk.
Hinna óotchia bii dáalaaxtataahinnelihmaachik.
Jesus kuss hilíasheek. “Díixaxua bii alíhchish dakálaalohmaachik. Baawaalaáchim Baaxpéesh awúuan baalaátak hilíashiiok.
“Akúuxchilicheesh baappeéwihmaachim iisaxpúatahchewishkeesh dappachía kaláaohmaachik.”
Shóon baasák kaka baachilelák dii iisalakusáau awám Galilee huuash kuss baaléewihmaachik. Koon bii diíaalah.” hek Jesus.
Petersh óolaachissaa hilíasheek. “Eek iixaxúa dii íhchish kalúulahtaa bik koótbaassaawihmaachik.” hem
kuss hilíasheek. “Ala koottáahile dii baachiweéwiik. Hilaakée daláse kooták. Heehtaa hinna óotchia baashchíilisdakaakbule it dúuhpaa dichíssaa dáahmiiaataahilia bii dáalaaxtataahinnelihmaachik.” hem
iláak hilíasheek. “Baaleetak éehkootassaaihmaachik. Dii awáxpak baáshbihmaatdahtaa bii awíhchish baakaláaleetiihmaachik.” hem hileen bacheé hawéeseesh kúh íwahkooshiiok.
Alatshíim Gethsemane huuash Jesus koon chiwakíik.
Alatshíim Gethsemane huuash kuss daáuk. Kalakoon Jesus koóm akáxphawassdaaweesh kuss hilíasheek. “Hileén awáatak bii oolaáhaalah. Bahchiwakaáhmiik.” haak
kalakoon Petersh dak James dak John dak áxpak déesh héelapko Jesus al ítche daatdeetak páxpikaashik.
Jesus kuss hilíasheek. “Bale daásxawiia aalasshipím bii íaxuak baa iíschiisaaleetak. Hileén kaák baa íassiiaalah.”
Kalakoon Jesus akáxphawassdaawe iiláwiiosh kuss chisshíilem iháwak kaáuk. Petersh kuss hilíasheek. “Diháwak dáawachi? Simon. Baleanníilawatkaateehtaa baa íassaalaawialaalak anneéleeta?
Baa íassiiak chiwakáalah. Koótduulak ii díhchi daásbaahaamnaak baa al iháatdialaassaaloh. Baa ala koótdialaawialuuhtaa daachéetaa annuuleetéek.”
Jesus déela ala chiwakíiash kala chii koochéek.
Kalakoon chissáak húulem áxpeesh iháwaahak kaáum ishtáwishbiaichkaatchelohtaa aliilúuleetak. Kuss saakéewialolak alaaxtúuk.
Jesus kal ii dáahmiiaa chisshíik. Axpeesh kuss hilíasheek. “Diháwak díhchissak dakáau? Kala chiláalah. Eek íkaalah. Bilaxpáakdaakbacheesh bilaxpáakbatshuoom kuss iiwaaíaschileesh an dútchiwioo kal íkuxxee híik.
Chiláalah. Kan beéwook. Ak bii iiwaaíaschileesh kala húuk.”
Jesus dúttak daxtúuk.
Jesus it iláalatchilem héelapko bacheé iiaxpíluupeesh hawátam Judas huuash koóm bilaxpáakahkaashim bilissheechúttachi dak balapalúppee dak kulaák áxpak duúok. Akchiwakíiwacheeitchikaashe dak baleilíiaakaxpissee ak éhchekaasheesh dak baaisáate dak kon baa íkuchkak déehkuuk.
Hinna ak iháass keewíash Judas iíschiisaa áxpeesh kuss hilíasheek. “Eek bachéesh ii élahkuua awóhchikaapak iisalaxéen biispahtéewiik. Heelak dúttak íassiiak aaláalah.” hek.
Heem hinna Judas óolaachissaa déela Jesus hiiák kuss hilíasheek. “Rabbi.” haak iispáhchik.
Kalakoon Judas áxpeesh Jesus dúttak daxtúuk.
Heelak hawátam bakúteen iluúm is bilissheechúttache dústak binnasshíak akchiwakíiwaakkussahkeesh ishkawáashe ahpachúa pashkúak dúaleehchek.
Kalakoon Jesus ak éetkoohcheesh kuss hilíasheek. “Kúmmaam bii ak baa is biláalahpatdak baa kxawíikaashbaawiawaalak bilissheechúttache dak balapalúppee dak dáhkulaak dalúula bii dáhkunnaa dalúuok.
Baaptatchée alachiwakáauashbaakkussahkeesh kuhtée koon bach awákaawahkuum ámmaatak baa baachimmíwahkaak baa baánmaliihtaa bii dilútchissaak kootáa bii dáaxchissuuk boh. Heehtaa Baawaalaáchim Baaxpéesh awúuan an baalaátuuash kuhtaa kootíohmaachik.” hem
kalakoon áxpeesh iixaxúa íhchish éetshii kaláak daáuk.
Iisáakshim isaashé kuttát íak Jesus píisshe déek. Kalakoon dútchiwialom
hinna iisáaksheesh isaashé akúss shítak axúa íschileettaa kaláak déek.
Jesus anmaailáaush ishóocheess aalaáuk.
Jesus dúttak akchiwakíiwaakkussahkeesh Caiaphas huuash kuss aalaáum akchiwakíiwacheeitchikaashe dak baaisáate dak baleilíiaakaxpissee ak éhchekaasheesh iixaxúa koon bat diíok.
Petersh koóm bitéetiiak Jesus píisshe déek. Hinna awaasúuash awéelako binnaxchíwishim biléelak ak baa íassee kuhtáaulak áxp awáatak an biláaaaptuua ii ihchi tawéeak.
Hileen akchiwakíiwacheeitchikaasheesh dak anmaailáaush Sanhedrin huuash ak achéesh iixaxúa dak baa kulushpíak Jesus dappeéhchewioohtaa an baa aaliíoleetak
kootáa bilaxpáake ahúm duúla Jesus baa baaleetshiíohtaa ammaa ala shiío xaxúa baaleettáahilak al iláau dúuppeetaahiluuk.
Heem bilaxpáakuum kúh iluuák al ilíiwisak biíssuuk.
“Hilíasheelem biikukkúuk. “Hinna alachiwakáauashbaakkussahkeesh bilaxpáake íilaa chínnuuash baa haammaáhmiik. Heelak baáhko dáawiilak ihéem bahchínnewihmaachim bilaxpáake kon díassaaohmaachik.”” huuk.
Akchiwakíiwaakkussahkeesh baa ishóocheen iluuák Jesus baa báxxak. “Hileen bacheé baa dii aaliío bakálee díalaawialaa xuh shóota?” hek.
Heehtaa Jesus bakálee díassaak ilíileettaa daachík. Kala chii hinna akchiwakíiwaakkussahkeesh Jesus baa báxxak. “Akhuuwíash Awóonmakaaush díi? Baawaaxpaakaásheesh dáakbachee díi?” hem.
“Kooták. Bíik. Bilaxpáakdaakbacheesh koóm Baawaatcháachkaasheesh ilapáko koon awáatdak kala shíassaa báakukkoko ahpaaxbaatcháache áakeen huulák alákaalohmaachik.” hek Jesus.
Kala kookaásheen hinna akchiwakíiwaakkussahkeesh daaskawíikaashe ii iíttaashtee áapannee kuhtíiak hiisáa awáss dúuxeetak hilíasheek. “Bíiluk kal ihée ammaa sheewúuleetak íwahkoosheelak.
Hinna bacheeichkáate baa baaxpaakaáshim sheék. Díixaxua al ilíia kan díikukkuuk. Dalásshootuu?” Ak kooléesh iixaxúa hilíashiiok. “Kal ii dappeéilush daachik.” huuk.
Bilaxpáakeesh koóm Jesus áasshuookoolak ishté íaxua díak éetko ischutdaxxaák ditúukoolak hilíashiiok. “Akbaatatdía iláakuua diilák baa kootbía balee chiwaáh.” huuk. Kalakoon ak baa íasseesh dúttak baatcheesshíiok.
Petersh baailísshe ii Jesus alaaxtaátdelek.
Hinna íwahkooteesh héelapko Petersh kuk awaasúua ammuúko awéelako hinna akchiwakíiwaakkussahke ishkawáashbiakalishtam húula bakúttaa dáak
Petersh ihchi tawéeam íkaak koosáhtiiak chilasshihták kalakoon kuss hilíasheek. “Ak Nazareth kukaa húum Jesus huuash áxpeesh díh dii hawák.” hem
baa chiweewaxúak. “Sáapii dilíilak baalaaxták. Sáapdahchelak baalaaxták.” haak asaahnéelem baashchíilisdakaakbuleesh dichík.
Bíakalishteesh kala chii íkaak éetko ak koon ilúuash kuss hilíasheek. “Hinna bacheeichkáate kúh píisshelawik.” hem
kala chii chiweewaxúak. Piishchiiséekaattaa hileen ak kooléesh kúh hawáashiiok. “Koolíiash Galilee kukaá dalóom akáxphawassdaawe ko dii hawám éwahchetaahiluuk.” huum
hilíasheek. “Eek bacheeichkáate ii diláau sapéelahkuulak baalaaxtatáahilik. Ala koottáahile ko sheewáassaalak Akbaatatdía kon bii iáxxohcheih.” hek.
Kala kookaásheen baashchíilisdakaakam dichéesh kan dúuhpaa kootéek. Kalakoon Jesus ammaa ala kuss shéesh Petersh chichéhkaak kala kookaásheen Petersh ilísaawaatchik. “Baashchíilisdakaakbule it dúuhpaa dichíssaa dáahmiiaataahilia bii dáalaaxtataahinnelihmaachik.” heesh.
Jesus Pilate ishóocheen iluúk.
Chilaákkussaakaattaa akchiwakíiwacheeitchikaashe dak baaisáate dak baleilíiaakaxpissee ak éhchekaasheesh dak anmaailáaush Sanhedrin huuash ak achéesh iixaxúa dak ammaa íkuchkuuash koowátiiak koowíiak Jesus áale daxták akbaaxalússhihchem Pilate huuash ishóoche aaliíok.
Pilate báxxak. “Jews is bacheeítchikaasuua díi?” hem bakálee díak. “Díilaa sheeláak.” hek.
Hileen akchiwakíiwacheeitchikaashe kuk Jesus al ilíiwisak ammaa aaliío áxpihkaak ahkaássuuk.
Pilate ko ii Jesus kala chii báxxak. “Hileén an dii baa aaliío ahkaássuua bakálee díalaawialaa?” hek.
Heehtaa Jesus it ilíissaataahileesh ko ii Pilate chiláshkaashik.
Jesus kuss baa iláak dappeéhchewiak.
(Hinna baasaxphilúuash héelapko anmaalaxtúuashe ak ishkawúualeesh hawáteet dússhipiiluk. Heem hileen bilaxpáakahkaasheesh kon sapée iikuschíhchewioot díakuuik.
Bacheém dáashe Barabbas huuash anmaalaxtúuashe ishkawúualak Romans ak bachíak baawishkaássheesh ak bilitchilappéesh héeleelak.)
Heem bilaxpáake iiahúum deéla Pilate diíak báxxak. “Ammaa daxtúua hawáteet déelahcheish kootáawilikkuuh.” huum
Heehtaa hileen akchiwakíiwacheeitchikaasheesh bilaxpáake héeleetiiak itbuúko kalapiiák “Pilate kuss hilíashiiaalah. “Barabbas ko dússhipih.”” huum kootúuk.
Pilate chiwáxxak. “Kootdák hinna “Jews is bacheeítchikaasuua” duuash kuk bii shóochelahchewialuu?” hek.
“Baawatbakáleem kusséehkaah.” haak ii saxpéettuuk.
Pilate kon chiwáxxak. “Sáapihaatdia?” helem bilaxpáake. “Baawatbakáleem kusséehkaah.” haak koon aa alásaleettuuk.
Pilate hileen bilaxpáakeesh daasalakootúua díakuuak Barabbas dússhipihkaak Jesus kuk datchúshe ii shéehilihkaak baatcheesshíiak kalakoon baawatbakáleem kusséehchewiak.
Akíssatdee Jesus ilikákkaahiluuk.
Hileen akíssatdeesh koóum Jesus dúttak aaleéla ashisáakaashim Praetorium huuash awéelako aaliíak kalakoon akíssatdee ak koolé xaxúa bach aaliíok.
Bale isaashím dakáakapkisshichicheem dúttak ko íahkaak baa apáalattache dúuhmiilak chichiáxiiak aashúua ássassak bacheeítchikaashihchelitdelelok.
Kalakoon hilíashiiok. “Jews is bacheeítchikaasuua an dii bilaxpáake shíaih.” haak
kalakoon hileen akíssatdeesh ákahchiia Jesus aashúuan ditúukoolak áasshuookoolak kuss ishúushpattak axxíio awé aaliíak ii ilikkákkaahiluuk.
Jesus ilikkákkaahiluuash koowíiak isaashé dakáakapkisshichicheesh íahkuuash kulutták baaaxúassee kukák ii díahkaak baawatbakáleem ala kusséewioosh kuss aalaáuk.
Jesus baawatbakálaam kuss dakkaasúuk.
Bacheém Simon huuash awaasúualahum Cyrene huuash ko kukaa húum Alexandersh dak Rufus dak iilápxuua kóosh húula ashhéelass daxxooták Jesus al aalaáush kuhtaa déelem dútchitaahilak baawatbakáleesh ko chiíhkuuk.
Heem Jesus aalaáush aaleéla Golgotha huua aaliíok. (Golgotha huua “Bilissheeaashúum ala Koolé” ko kuhkuuk.)
Baáchuuwilaxxee ham ii baa kalaaxtíiom ishíakaashim íishiiak Jesus isshíihchewialom díassaak.
Hileen akíssatdeesh Jesus baawatbakálaam kuss dakkaasák baaaxúassee ii bach áxpilak ihkummátuuk.
Chilaákshe héelapeen kalakoon Jesus baawatbakáleesh kuss dakkaasák
baawatbakálaam kussíiosh koon Jesus an baa aaliíosh baalaátak. “JEWS IS BACHEEÍTCHIKAASUUA” huuk.
Akbaaataalé iilápuum Jesus áttattaa kúh baawatbakálee kussíiom hawáte ilapáko koolák hawáte iláhchisko kúh koolák.
Iwak baa kootúua kalako ii Baawaalaáchim Baaxpéesh awúuan an baalaátuuash ko kuhtáakaattaa kooták hilíashiiok. ““Bacheéom ak baa kxawíihileesh ko hawák.” huuk.”
Bilaxpáake ak bakúttaa dée kuss ilíiihaattaak aashúuo dúuwaxee xachíiak ilikkákkaahiluuk. “Aháh alachiwakáauashbaakkussahkeesh baa haámmaak baáhko dáawiia kaka bahchínnewihmaachik.” daak.
“Heelak baawatbakáleesh koon díikuxpak díhkulustah.”
Akchiwakíiwacheeitchikaashe dak baleilíiaakaxpissee ak éhchekaasheesh Jesus kúh ilikkákkaahilak íin bat shéess bach áxp iláak hilíashiiaattuuk. “Kootáa bilaxpáake kuk kulustakuuák hilaakée iiaxúash ihchi kulustakuuwíalem aliínneetak.
Hinna Akhuuwíash Awóonmakaaush koolák Akbaatatdía chilakappák balee héelass húuhchelelak Israel is bacheeítchikaasuua huuash kootdák baawatbakáleesh koon iikuxpilák awákuulak kala hilaa bahkalátchewohmaachik.” haak ii ilikkákkaahiluuk. Jesus áttattaa bacheéom baawatbakálee kussíiosh kúh daxxíixiahuuk.
Kuá kuhtaaliché kalakoon awé kootáa chihpashé baleanníile dáawiilichik.
Kuhtaaliché koon Jesus hiisáa iláak. “Eloi Eloi lama sabachthani.” hek. (Hinna bale ilíia. “Akbaatatdíakaataa sáapii bíss alákaassaa?” huua ko kuhkuuk.)
Bilaxpáake ak koosáhta kooléesh baa dáasaashim iikukkák hilíashiiok. “Díikukkuu? Elijahsh ko dáasaasak bakíik.” huuk.
Heem bacheém xalússak déela baa daxsachím dúttak baáchuuwilaxxee ishíam ápchisak balám uhpé kussíiak Jesus íia ápassak hilíasheek. “Dússhihchissaalah. Elijahsh huuák dúxpi xuh shóotdak awákaawook.” hek.
Heelak Jesus hiisáa ilísaak ilíahe haawaáhik.
Heelak awaasúualahoon alachiwakáauashbaakkussahkeesh ishkawúuan bikkaasapíia satták isáakaashim íkootuuash báakukkoko ilúxeeche aa awáko hiiák dúuppeelek.
Hinna akíssatdeewacheeitchim baa íassiiak kooléesh hinna baawatbakáleesh ishóocheen iluuák Jesus ilíshem iikukkák ala shée íkaak hilíasheek. “Koolíiash hinna bacheé Akbaatatdía dáakbachee koók.” hek.
40-41 Bía iiahúum Jerusalem áxpak kuss duúosh koóum akshiahtéelittaa koolíiak baa íkuuk. Heem Mary huuash dak Salome huuash dak Mary Magdalene dak hileen bíash kúh héeleeluuk. Iwak Marysh James baa iáhe dak Joses dak isahkúua koók. Galilee koolúuash kukaa hileen bía iiláwiikaasheesh Jesus áxpak hawass dáawak kuxsák íkaakuuiluk.
Ischawúuan Dakkaasúua dúusaauk.
Baapchikittúuash it hiissáa ko baapé Jews kooté baa ákkuuweeiluash koók Jesus an dúusaau. Haak áhpaasee kalakoon
Joseph huum ashalakuluúm Arimathea huuash kukaa húuash alaxaxxíssaa déela Pilate hiiák Jesus axúa kaalitaahiléek. Hinna Joseph bilaxpáakasiitak anmaailáaush ak achéesh hawák. Haak Akbaatatdía an baa hawasséewialak hinna awé áakeess huulák ak óoleesh ak bíakaasheesh ko hawák.
Pilate Jesus kala shée iikukkák kalátchessaak akíssatdeewacheeitcheesh iláak chiwáxxuk. “Jesus kala shée xuh shóotdak bii chiwaáh.”
Heem akíssatdeewacheeitcheesh húula Pilate áxp iichiweék. “Kooták.” hem axúa Joseph kulutchíhchek.
Joseph bikkaasapíichiakaatam íaschilak Jesus axúa dúxpak ii ápaaliak. Aaléela baáhpe datchípak hupíiak anmaalúusaaum díoosh Jesus axúa aawiléelak asaalák baáhpisaakaashim páttatchiahkaak hinna anmiléeluua íssachiiook.
Hinna íwahkooteesh Mary Magdalene dak Joses isahké Marysh dak an dúusaau íkuuk.
Ischawúuan Dakkaasúua kaka bilaxpáakak.
Baapchikittúuash áxxaashe iiwaxpéelak Mary Magdalene huua dak Salome huua dak James isahké Mary huua dak koowáte deéla iiwaapáachisuua dak tasshikáate dak íaschilak kulaák Ischawúuan Dakkaasúua axúa ápchishbiook.
Baapbaaaliinneeté chilaákkussaakaattaa áxxaashe asaáhnak kalakoon Ischawúuan Dakkaasúua annúusaau kuss daáuk. Hinna dáalaaliiosh héelapko
3-4 baáhpam anmiléeluua íssachiiosh isáakaashtaahileesh bat báxxak “Sapéen eek baáhpam baa íssachiiosh bitáaxiiawilikkuuk he?” huuk. Daámna kala koosaa duúo sáhkaatchelolak hinna baáhpeesh páttatchiahkaak iháahteen dúusaauk.
Kootáa duúla biléeluum ishkawuúko ilapáko iisáakshikaatam Ischawúuan Dakkaasúua annúusaaush koon awáatak daachím baaaxúassee chíakaatam íkaak dúhpupeeok.
“Ammaa dachílaauleetak. Jesus Nazarene kooté ko hawéesh baawatbakálaam dakkaasúuash koóm dáhchichalakaa daluúok. Hileelássaak. Chilaák kaka bilaxpáakak déek. An dúusaau hinnéem kan baa hámneetak.
Dáak akáxphawassdaaweesh chiwaák Petersh kuk kalaaxtássaa kúh chiwáalah. “Kan díisalakussaau awám Galilee huuash kuss dáalawim koon alákaalohmaachik. Kal an dii chiwaáush koók.””
Heelak asaalák tannaák áaahkak baa ala koótalaaxtak xalússaahak kaláak dúhpupeeo ii baa chiwaáuleettaahilia daáuk.
Ischawúuan Dakkaasúua koóm Mary Magdalene ishóocheen alakúkaa húuleettaa daachík.
10-11 Jesus áxpanmisheesh daasúua xawáak it baattáak chíaxaaattuum kalakoon hinna bíash déela chiweewíak kuhtée híik. “Jesus awákaak.” helak kalátchewiassuuk.
Ischawúuan Dakkaasúua koóm akpíisshelaweesh iilápuum ishóocheen alakúkaa húuleettaa daachík.
Piishchiisáa deéla akáxphawassdaaweesh iilápuulak an baa chúhkass daáulak Jesus húula hiiáhik. Mary Magdalene hinna Jesus al íkeesh deéla iilápuuash Jesus íkuuash kúh al íkuua iháatak
iiwaachíssaakaasak chissáak akáxphawassdaaweesh chiweélolak ak kalátcheleettaahilik.
Ischawúuan Dakkaasúua koóm bacheé iiaxpáwateesh báashik.
Piishchiisáa bacheé iiaxpáwatuuash baa duusúua héelapko Jesus ihkummíilak asíilem íkuuk. Baa kalátchessaak shíishtak Jesus chiléesh ak íkuuash ala kalátchessuuash ii kuss báannaatak aliláshik.
Kuss hilíasheek. “Dáak baleiichiweeítcheesh awé kootáa chiwáalah.
Ak bii kaláttaak ak ihchi bilihpíhchehchelak Akbaatatdía iléeihmaachik. Bilaxpáakeem bii kalátchessaalak Akbaatatdía sheekaalíohmaachik.
Ak bii kalátcheesh hileen ii baa xíassee díaohmaachik. Baláshe dáasaasak baleiláaxxawiia isshíaleohmaachik. Baleiláaxbaaxpee ko ii ilíiohmaachik.
Iaxasseem dútchiohmaachik. Cheétiilushkua isshíiolahtaa alíatdeetiohmaachik. Haak baa baakuhpée dússhihtak chiwakáakuulak ishtatáachisshiohmaachik.”
Ischawúuan Dakkaasúua báaxaalawe aa Akbaatatdía ala koolé aahíik.
Hinna Baxxiilaatúuash Ischawúuan Dakkaasúua ilíiash koowaáhe kootáa báaxaalawe aa Akbaatatdía ala koolé aahiiák koon ilapáko awáachihcheesh ala chikittaakúuash ko ii koochéek.
Kalakoon hileen akáxphawassdaaweesh hawass daáwak baleiichiweeítcheesh bilaxpáakkootaa chiwaakuúolak Baxxiilaatúuash akáxphawassdaaweesh chúuss baa hilák akáxphawassdaaweesh ammaa ala shiío kootkaásheesh ii baa xíassaahkaak bilaxpáake kal ii kaláttuulak hiliachik.
Baaaliichiweeítcheesh LUKE huua al ii Baalaáche
Theophilus hinné hilaakée baawalaátbalakuk.
1-3 Theophilus dii bahchikitcheekaásheesh balee héeleen baa ala kootúum kal élahchem ak hawassíiak ak chilasshihták ak baalaácheesh kúh iihámmisuuk. Hileen ak balee áxp iichiwéesh koolúum baa ala koottáahiluum íkaataahilak éhkaak kón ii iichiwaáush Akbaatatdía ii baa hilakuúok. Koottaléesh kukaa it ii baa díawaam hileen baa ala kootéesh xaxúa biikukkák hawassáawaak bahchilasshihchikaásak “Kal al ítchiish daachik.” baliache kalakoon baawalaátak ítchikaashbaawalakbiawaak.
Heelak Jesus baa an díash dak al ilíiash dak ammaa ii dii baachimmíhkaak al ii dii baáliliiash ala koottáahileesh élahchekaashdak baliachik. <img src="images/Luke_01.1-25.jpg" />
Luke 1.1-25 <a href="http://www.youtube.com/watch?v=1SQrkrRQo6I&list=PLoDMmx9LIxpPsNunG2nTbgmFOkHvXbLUd&index=1" class="web-link">LUKE Video</a>
John Akbaawilihpíhche anmishbía bilaxpáakiaxpawishim Zechariah huuash chiweék.
Koottaléesh Judea kuhtée bacheeítchikaashe Herod huua koók. Akchiwakíiwacheeitchim Zechariah huua koolák Abijah alaxúahcheesh ko hawák. Uá dáashe Elizabeth huum Aaron ichíssaaanee ko hawám isáake akchiwakíiwacheeitche kúh koók.
Heem iilápte baa kaláttaak Akbaatatdía al íkeen bilaxpáaktaahiluuk. Akbaatatdía ammaa íkuchkeesh dak an díilaachkissheesh dak xaxúa ko kuhtáakaattaa díoom ammaa ala shiíoleetak.
Heem dáakuuleetak. Ii kooté Elizabeth bíam dáakdeeteesh ko kooták. Kootáa kan baa isáatuuk.
Baapím akchiwakíiwacheeitcheesh alaxúahchem Zechariahsh achéesh koóum alachiwakáauashbaakkussahkeesh koon an baa hilúuash al íkuxxe híik.
Hileen akchiwakíiwacheeitcheesh kal an díoo balakísshe dústak ashbáakkussahkam Akbaatatdía alachiwakáaush ko biléelak ishkawuuá baalahkápeewiak Zechariahsh ko dúttak koochéehchewiook.
Heelak bilaxpáakiaxpawishim huuák Zechariahsh hiiák hinna an baalahkápiiosh ilapáko koon iluuáhak daachím
hinna bilaxpáakiaxpawisheesh ikaáhak dúhpupee ii baa éhcheleettaahilik.
Hinna bilaxpáakiaxpawisheesh kuss hilíasheek. “Dúhpupeelessaah Zechariah. An dáhchiwakiiash Akbaatatdía dii iikukkúk. Heem duá Elizabeth dáakbishdak dáashe John hehkaah.
14-15 Akbaatatdía al íkee bacheé baatcháachiihmaachik. Heelak ii dalásitchikaashiihmaachik. Hinna John bishéesh baapiisahkússee bilaxpáake ak ii baaihkammáache ahúihmaachik. Heem baáchuuwilaxxee dak bilikxawíia dak isshíissaalak koók. Bisséelak kukaa Baleiláaxbaaxpee axúa awúualiihmaachik.
Hinna John Israel bilaxpáakeesh ahóom Akbaatatdía ko kaka kalátchehkaak kaka píisshe déehcheihmaachik.
Hinna John Akbaatatdía ala huuwía iíschiisaa baa ákkuuwiiakuuihmaachik. Elijahsh an baaxpéesh ko ii díaihmaachik. Bacheé dáakuua kala chii daásdeehkaak íchisshikaashihcheihmaachik. Ak baa kalátchesseesh koóum ihkulussáak bilaxpáake baa tátchikaatak baa annawéesh an baa dasshihtúua ko kala kootíihmaachik. Bilaxpáake kal ihch ákkuuweehchelak Akbaatatdía kaláttaak óoliohmaachik.” hek hinna bilaxpáakiaxpawisheesh.
Zechariahsh koóm daasbaaheeláak hinna bilaxpáakiaxpawisheesh báxxak “Shóotdak ii kooták he? Kan bii xaalíak buá kúhkan is báalee kala hámmishtaahilik.” hem
bakálaa díak hilíasheek. “Baláshe Gabriel huuk. Akbaatatdía ishkawáashkaasheesh bíik. Akbaatatdía kon bii húuhkaak bii díss ilíihchek. Hinna bale iichiweé ítchim dii bii chiweéhkaalakuk.
Heehtaa baapéem ammaa ala kootbía dii baachiwéesh an balíiash dáhkalatchessaam hilaakée dilíissee aa baapéem al íkuxxee hiilák hinna baa dii baachiwéesh koottáahiliihmaachik.” hek.
Hinna íwahkoote héelapko hileen bilaxpáakeesh koóum Zechariahsh óolakaauk. Sáapii shía asaalíssaalak hiliatuuk.
Asaannák heelelak ilíiwialak baaleetak. Heem hileen bilaxpáake kuss baa páatchek. Hinna alachiwakáauashbaakkussahkeesh ishkawúuan Zechariahsh baa áakiia íkaam ko ii éhkuuk.
Hinna Zechariahsh akchiwakíiwaakkussahkeesh an baa hiléesh uhpé aahiiák kalakoon kan dáakuak.
24-25 Baapé píishchiisaa kalakoon uá Elizabeth koóm dáakapaalak kón hilíasheek. “Hinna baapé Akbaatatdía koóm bii ítchikaasshem balaákdeetam ii baa bulusshítak biísbahteesh bitáaxiiak.” haak ashéen daaták hawass dahkachíssee bilítaachiia chiaxxúk.
Jesus anmishbía Gabrielsh Marysh chiweék.
26-27 Elizabeth éelisaa bilítaachiia akaamnák Akbaatatdía is bilaxpáakiaxpawisheesh Gabrielsh báasak awám Galilee huuash koon ashalakuluúm Nazareth huuash koon bíakalishtam dáashe Mary huuash kuss déehchek. Marysh dak iisáakshim Joseph huuash áxpahchewiook. Joseph bacheeítchikaashim David huuash is íilannee ko hawák.
Hinna Gabrielsh Marysh hiiák kuss hilíasheek. “Shóotaachi? Mary. Akbaatatdía dii íchisshikaashik. Baalíhkammaachih. Kan baa daásitche díiish daachik. Bíakalishte kala héele baa áatchile díik.”
Heem Marysh baa ala koótalaaxtak hinna bilaxpáakiaxpawisheesh kuss iláak óhchikaapeesh sáapahchelak hilíachik.
Kalakoon hinna bilaxpáakiaxpawisheesh kuss hilíasheek. “Baalilísshissaah Mary. Akbaatatdía dii díakaashik.
Daláakapaaliihmaachik. Heelak bishdák shikáakkaatiihmaachik. Dáashdialaalak “Jesus” daalihmaachik.
Heelak bacheé baatcháachiihmaachim “Akbaatatdía kan baa iíschiisaaleeteesh dáakbachee koók.” heohmaachik. Daláake kúh bacheeítchikaashiihmaatak iilápxisaahke akúkussahke David an baa hawasséesh ko kuhtaa díaihmaachik.
Haak hinna daláake Jacob is íilannee is bacheeítchikaasuua ii baa koochihtíihmaachik.” hek hinna bilaxpáakiaxpawisheesh.
Marysh hilíasheek. “Shóotdak ii kooták he? eek baa bii dachíwee. Bii baawalookák baachínneetak.” hem
hilíasheek. “Baleiláaxbaaxpee dii híiihmaachik. Heem Akbaatatdía kan baa iíschiisaaleeteesh iláaxaxxee ii dii iáxualakak dii íassiialakuihmaachim hinna daláake bishdák baaxpáaihmaachik. “Akbaatatdía dáakbachee koók.” heohmaachik.
Hinné ii baa xíassaak. Dísshoohtaam Elizabeth huuash dáakdeete aa baa isáahtaa kúh hilaakée dáakbishiihmaachik. Is bilítaachiia kal akaawík.
Marysh hilíasheek. “Akbaatatdía ko baa díawaawakuk. Eek ammaa ala sheeléesh kootíih.” hem kalakoon bilaxpáakiaxpawisheesh déek.
Marysh déela Elizabeth kuss ashbiléelik.
Koottaléesh kootáa Marysh koóm baa eé chipíihtak iiwaachíssaak kuss déewiak awám Judea huuash shichanmishé koon ashalakuluúm
Zechariahsh aasúua hiiák biléelak Elizabeth ko óhchikaapim
Marysh áapche iikukkúm kala kookaásheen Elizabeth dáake íishpuuan xakkéem kalakoon Elizabeth axúa Baleiláaxbaaxpee datcheepím
kalakoon hiisáa iláak hilíasheek. “Awé kootáa bía héeleen Akbaatatdía kon dii dúttak dii baa áatchilahchek. Daláake bishdák kúh baa áatchinnaachihcheihmaachik.
Kuk kala shóotaatdak ii Akhuuwíash Awóonmakaaush isahké bíss ashbiléelihuuwík.
Bii alóhchikaapeesh kootáa balaaké bíishpuuan baaihkammáatak daásitche ii xakkéek.
“Akbaatatdía an bii chiwéesh kootíihmaachik.” deesh kalako ii hilaakée baa áatchile akúkussahke dii hiiák an dalásitcheesh ii alóhchikaapik.” hek Elizabeth.
Marysh baláxak Akbaatatdía dáashe báaxxiiak
Kalakoon Marysh hilíasheek.
“Akbaatatdía an bii bilaxpáake dak balasé dak xaxúa bakák dáashe ii báaxxiiwaak.
47-49 Haak Akbaatatdía bii iléem ishkawáashim baatcheeshkáateesh ko bii hawám bii íkaak bii éhcheesh ii baawihkammáachik.
Akbaatatdía kan baa iíschiisaaleettaahileesh dáasheehtaa baaxpaalaachéesh koók. Baa baatcháache ak díawako koók.
Kalako ii hileen baapiisahkússee baláshe iikukkúulak ii bii dáasaasak “Baa áatchinnaacheesh koók.” heohmaachik.
Baapbaawassáako kukaa Akbaatatdía ak kaláttaak ak íchissheesh an daásdeeakuua ii koómneetiihmaachik.
An baatcháachkaasheesh ii xíassaahkaak ak daasúua awuúko baa iáleeteesh kuk éetshii déehchek.
Hileen bacheeítchikaasaahuum akítchiluuash koóum háakahkaak ak cheéshdeesh ko bassáahchek.
Hawátuum ak alíishkaaush iaxpáshihchek. Haak ak baa kúumneeteesh is óossheeleettaa déehchek.
54-55 Ishkawáashe Israel bilaxpáake Abraham is íilannee kuss al ihchi baa ímmiteesh ammaa daásdeealaatbiak ala kuxshikaásheesh chichéhkaalaachik.” hek Marysh.
Marysh Elizabeth áxpak aasúua koon daaché bilítaachiia dáawiia kuhtaaliché kalakoon hilaa chissáak dáakuak.
John Akbaawilihpíhche anmishé
Elizabeth kal éenneek. Shikáakkaatam bishíhchek.
Axpiisshiia dak is bilaxpáakeesh dak iikukkák. “Akbaatatdía daásdeewík.” haak isítchiiak áxpak baaihkammáatuuk.
Hinna íwahkooteesh isahké koóm hilíasheek. “Baaleetak dáashe John hewahchewiáwaak. Ko ii dáasaasaalah.”
Heehtaa hileen bilaxpáake Elizabeth kuss hilíashiiok. “Sáapii dáashe éehko sheeláa? Dís bilaxpáake héele dáasuua John huuleetak.”
Kalakoon hileen bilaxpáakeesh hinna baakáateesh iilápxe Zechariahsh kuss baa páattaak “Dik dáashe sáakdaawialaa?”
Bakálee díak baa páattaak ii baa baalaátuua kaalík. Kuúolak baalaátak “Dáashe John huuk.” helak ak kooléesh chilásuuk.
Kala kookaásheen Zechariahsh kootáa kal ilíiwialak kooták. Baleiláaxbaaxpee axúa datcheepím kak iláak baaihkammáatak Akbaatatdía chikaalák dáashe báaxxiiak Baleiláaxbaaxpee ii ilíik.
Axpiisshiia iixaxúa al ilíim iikukkák chilásak baatcháachiiok. Hileen ala koolúuash áaxxaa bilaxpáake iixaxuatáahilia Judea huua shichanmishé kuhtée koon baa ala kootúum iikukkúuash ii bach áxp iichiwaáuk.
Hileen ak iikukkóosh baa chilasshihchikaásak “Kootdák hinna baakáateesh shóotiihmaachi?” huuk. Akbaatatdía kal ii baa hinmíam éhkuuk.
Zechariahsh Baleiláaxbaaxpee al ii ilíiash
Zechariahsh Baleiláaxbaaxpee ii iláak hilíasheek.
“Israel bilaxpáake is Akbaatatdíoo dáashe báaxxiiak kuss chiwakíioh. Is bilaxpáake bíilum balee íassiiawilikkuuak balee kulustawilikkuúihmaachik.
Heem Akbaatatdía ak baa iléem bacheewaatcháatak baa iíschiisaaleetam húuhkaawilikkuuak balee kuxshíhchek.
Ak balee iléeihmaacheesh koók. Ishkawáashim David huuash ichíssaaannee ko hawák.
Kal iíschiisaa kukaatáahilia ammaa ala kootbíash hileen Akbaatatdía ammaaihchiláakuuhkuum baaxpáaush ii iichiwaaláaliiok.
“Dís kootáaush ak dii dúupioosh an dii híileetbaak ak dii kulustawalákuua bíiihmaachik.” huuk.
72-73 Akbaatatdía koóm hileen bas baaxaalíoosh daásdeeak ammaa íkuchkitchim bas baaxaalíoo Abraham áxpak díash chichéhkaalaachik.
Bas kootáaush balee híihchessaak balee kulustawilikkuúk. Heem ammaa baachiláauleettaa an balee baa díahche ítche díawaawakbiawuulak kootíihmaachik.
An balee bilaxpáakshoohkalaht Akbaatatdía balee ihchikitchéehkaak ammaa díawaawakuuash isítcheeihmaachik.
76-77 Heem balaakkáataa Akbaatatdía kan baa iíschiisaaleeteesh isshootchiisáa daláak baa ákkuumnaalakdihmaachik.
Akbaatatdía is bilaxpáake baa ala kxawíiannioo ala kalaaxtakúuash al ii iléesh éhchelahchelihmaachik.
Heem “Akbaatatdía ammaaihchiláakuuhchem” haak ii dii dáasaashiohmaachik.
Akbaatatdía balee íchisshikaasak balee daásdeekaashik. Heem is awé kukaa Akhuuwíash Awóonmakaaush huulák áxxaashe chilaákkussaat ala sáashiiash ko kala kootíihmaachik.
Hileen bilaxpáakuum ala chihpashé ak kooléesh dak ak shéechiliiash dak ala sáashiia ítcheesh aahíiihmaachik. Bachkulúua an déewahkuua al ítche áawahkuuash ko balee kuss aaláawilikkuuk.” hek Zechariahsh.
Hinna baakáateesh baa isáak kal iisáakshim baaxpáak baa éhchekaasak awalashiipéesh ko koolíialaache aa Israel bilaxpáake ihch éhchehchek. <img src="images/Luke_01.26-80.jpg" />
Luke 1.26-80 <a href="https://www.youtube.com/watch?v=u6xk51AHypg&list=PLoDMmx9LIxpPsNunG2nTbgmFOkHvXbLUd&index=2 " class="web-link">LUKE Video</a>
Koottaléesh is bacheeítchiwaakkussahkuua Augustus huua koóm bale baa íkuchkim díak hinna awé áake is bilaxpáake xaxúa baam chimmíhchewiook. <img src="images/Luke_02.1-20.jpg" />
Luke 2.1-20 <a href="https://www.youtube.com/watch?v=4jIiMegElg0&list=PLoDMmx9LIxpPsNunG2nTbgmFOkHvXbLUd&index=3" class="web-link">LUKE Video</a>
(Awám Syria huuash koon Quirinius huuash an bacheeítcheesh héelapko íwak bilaxpáake ala chimmúuwassaakaasheesh koók.)
Heem kúh bilaxpáake xaxúa ashalatúua an duúalawuuash ko kuss chissáak dáak dáasuua baalaáchihkaak ii chimmúuk.
Hinna Joseph koóm kúh awám Galilee huuash koon ashalakuluúm Nazareth huuash koon awám Judea huuash kuhtéetaa dáak kalakoon ashalakuluúm Bethlehem huuash kuhtée híik. Hinné Bacheeítchikaashe David aasúuanmishe koók. Joseph hinna David huuash is íilannee ko hawák. Heem ko kuss dáak dáashe koon baalaátbiak.
Marysh Joseph áxpak déem dáasuua baalaátbiook. Heem bach áxpawioom kala shíassaa dáakbishiihmaachik.
Hinna koolúuash kalakoon hinna baakáateesh bishík.
Marysh dáakbassee shikáakak. Balealaxapashé bach ílutchikuum ala koolúuleetam deéla iichíilaasuua ko koolíiok. Hinna íwahkooteesh kalako ii dáake dúttak chilaxták kalakoon baaaxuawishé al eekuúo ísshim awúuan ala xapdíakuuk.
Bilaxpáakiaxpawisheesh duúla akúuxchilicheesh diíok.
Awateekaáshissaa hileen akúuxchiliche koóum shichanmishéeliiak ko óotchia is baaaxuawisúua íassiiok.
Kalakoon bilaxpáakiaxpawishim húula híilem Akbaatatdía alasáashiiwaaxpeesh áaxxeetaa táachiiatam dúhpupeeo ii ihkalaaxtúuk.
Hinna bilaxpáakiaxpawisheesh kuss hilíasheek. “Dúhpupeelessaalah. Bale iichiweém ítcheesh aawooawalákuuk. Bilaxpáakkootaa ii daásittak baaihkammáachkaashiohmaachik.
Hinna baapé ashalakuluúm Bethlehem huum David al iiwishéesh kuhtée koon baakáatam bishík. Hinné ak dii iléewioosh koók. Hinné Dáxxiilaatuuash alóonnakaaush koók.
Hinné ii xíassee koóm ii élahchelohmaachik. Baachilaxchikáatam chilaxták baaaxuawishé al eekuúo ísshim awúuan xapkáattaak daachík.” hek.
Kalakoon alakúkaa húuleettaa báakukko kootáa hinna bilaxpáakiaxpawisheesh áxpe ii hawass chiwakáleetak baaihkammáatak Akbaatatdía dáashe báaxxiiak baláxuua ii chiliássheetak hilíashiiok.
“Akbaatatdía kuk baa iíschiisaaleetak.
Dáashe baaxpáam báaxxiiwuuk.
Awé áakeen bilaxpáake daásdeeakuum ítche áaahkuoh.” huuk.
Heem hileen bilaxpáakiaxpawisheesh Baaiiwaakoochihtéesh kuss chissáaum kalakoon hileen akúuxchilicheesh bat shéess hilíashiiok. “Bethlehem kuss baák Akbaatatdía an balee chiwaák ammaa ala kootéesh awákaawook.”
Heem iiwaachíssaakaasak deéla Marysh dak Joseph dak ala koolúua óolapdom hinna baaaxuawishé al eekuúo íssheesh awúuan dáakbaachilaxtuuash xapíhkuum íkuuk.
Hinna íkuuash bilaxpáakiaxpawisheesh ala chiwéesh bilaxpáake akukkó ii áxp iichiwaáum
hileen akúuxchilicheesh al iichiwaáush ak iikukkóosh iixaxúa chilásuuk.
Heem Marysh kuk dáake ala kootéesh dasshihtalahkák ii daásitchikaasak daasawúuan daatdaachík.
Hileen akúuxchilicheesh chissáak daáu héelapko ammaa iikukkák ammaa íkuuash baatách xaxúa ala chiwaáush kuhtáakaattaa kootéesh ii Akbaatatdía dáashe báaxxiiak an baatcháacheesh xíassaakaattuuk.
Is baáhko ii sáhpua kalakoon áaxxaapashkak ii Jew kootáhkuuk. Kalakoon dáashdiak “Jesus” huuk. Iwak bale dáasheesh bilaxpáakiaxpawisheesh Marysh it dáakapaalissaa chiwéesh koók. <img src="images/Luke_02.21-52.jpg" />
Luke 2.21-52 <a href="https://www.youtube.com/watch?v=4RK4slNLXwc&list=PLoDMmx9LIxpPsNunG2nTbgmFOkHvXbLUd&index=4" class="web-link">LUKE Video</a>
Jesus alachiwakáauashbaakkussahkeesh kuss aalaáuk
Moses baleilíiaakaxpissuum bilikkúuash ammaa al ashítuua al ii haawíiosh koóm Joseph dak Marysh dak al ihchi dahkápiiosh al íkuxxee diíom hinna baachilaxché Jesus Jerusalem koon alachiwakáauashbaakkussahkeesh kuss aaláak Akbaatatdía ishóochisseewiook.
(Ko baleilíiaakaxpissee hilíatak “Bíam dáakbassee shikáakdak Akbaatatdía kuúihmaachim ishkawáashe ko hawíihmaachik.” huuk.)
Hileen baleilíiaakaxpisseesh awúuan an baalaátuuash kúh hinné koók. “Baaíiphachke iáte dúupkaashim” dúttak Akbaatatdía ii kuuwíook. Heem kúh kootúuk.
Jerusalem koon bacheém Simeon huum baa tátchikaatak baa sáapannia xaxúa Akbaatatdía ko bassáahchek. Israel bilaxpáake ala kulustakuuák al ishtatáachissuuash ko óolik. Baleiláaxbaaxpeesh koóm Simeon áxpak
it shéessaa Akbaatatdía Israel bilaxpáake Akhuuwíash Oolakaaush íkaaihmaachim éhchehchek.
Baapím Baleiláaxbaaxpee Simeon kuss iláak alachiwakáauashbaakkussahkeesh awéelakoliche kuss déehchek. Hinna kooléesh kalakoon Marysh dak Joseph dak baachilaxché Jesus dakasták baleilíiaakaxpisseesh ii ammaa an díahkuuash díawiak duúak kalakoon Simeon diíok.
Simeon Jesus dakasták Akbaatatdía kuss “Ahóoh.” haak dáashe báaxxiiak hilíasheek.
“Akbaatatdíakaataa an dilíiash kooták. Heem ammaa an díawee kan biháalik. Díshkawaasheesh bíim kan bii déehkaak kal ítchikaattaa bii ihchisshíhkaawakuh.
Bilaxpáakkootaa dáhkulustalakbialaam hinna baapé éwahchekaashik.
Diiléen bilaxpáakkootaa íwak kúh éhchelahchelihmaachik.
Hinna baakáateesh alasáashiiwaaxpaam koóihmaatam Jews kootásseesh ala chihpashé ak koolák xaxúa dii alaaxtúuash ii dii éhchehchem kal ii baaihkammáachiohmaachik. Dís bilaxpáake Israel kúh an dii alasáashiiwaaxpeesh íkaaohmaachim chikittaakuúohmaachik.” hek.
Hinna Simeon ammaa ala shéesh baachilaxchéesh aksée iikukkák chilásuuk.
Heelak Simeon hileén baa attaakuuák chiwakáakuuak kalakoon baachilaxchéesh isahké kuss hilíasheek. “Hinné díikukkuh. Hinna daláakbaachilaxche shóon baaisáalak Israel bilaxpáake ahóom ihchichéhchehchelak Akbaatatdía kuss chisshíiohmaachik. Haak ahóom kúh iichúulaak kan baaláhkalewiassaaohmaachik.
Bilaxpáake ahóom ammaa dasshihtúuash áakass dúschiihmaachik. Kúh an dii bilaxpáake dak daláse dak aláhpaahuuatiihmaachik.” hek.
Akbaatatdía ammaaihchiláakuuhchem Anna huuash káalikaatak. Heem isáake Phanuel huua koók. Heem ashammaléaxxiia Asher huua ko atúuk. Hinna Annash baawalookák deéla chilée dak bach áxpuua kan báalee sáhpualak
kalakoon chilée shéem akbíasshik. Heem kal is báalee dúupahpiaa pilaké axpíshoopak. Alachiwakáauashbaakkussahkeesh awéelakoliche koolíiak asaánneetak bilisshíissaale dak chiwakíia dak kan baa diilíkook.
Kalakoon Simeon Jesus aksée kukdák kootáa Annash húula hiiák hinna baachilaxché ii Akbaatatdía kuss “Ahóoh.” haak dáashe báaxxiiak. Hinna káalikaateesh hinna baachilaxchéesh ala kootéesh ii áxp iichiweék bilaxpáake Jerusalem dak Israel kootáataahilia ak kooléesh Akbaatatdía kon kulustakuuwíam ko óolak iiwaachíssuuash.
Ashalakuluuá Nazareth huua kuss daákaauk.
Joseph dak Marysh dak baleilíiaakaxpisseesh Akbaatatdía bilikkúuash ii ammaa an díahkuuash iháalak kalakoon dáakbaachilaxcheesh áxpak awé Galilee koon ashalakuluúm Nazareth huuash kuss daákaauk.
Hinna Jesus al apáaleesh an báhtaleetak an baa dasshihché dak an baa éhche dak áxpihkaalawik. Akbaatatdía an daásdeeakuua kúh baatcháachik.
Alachiwakáauashbaakkussahkeesh Jesus koon óolapuuk.
Hinna íwahkooteesh Jesus kal is báalee axpíluupdak Baapanmaaáatchelee al íkuxxee hiilák kala chii aksée Jerusalem kuss dáak Jesus aalaáuk.
Hinna baasaxphilúuash kal uhpé hiilák Jesus aksée kan daákaaulak ik Jerusalem koon daaták déessaak. Aksée alaaxtúum
baáhko hawátam dáalaaliiok. Kalakoon chichíinmasaak isshóohtaau dak iilápaachkaateesh aláachkisaawasaalom
óolapissuum Jerusalem kuss chissáak kuhtaa chichíiluuk.
Baáhko ii dáawiia alachiwakáauashbaakkussahkeesh kuhtée koon óolapuulak ak baa baáliliiash héeleen awáatak ammaa ala shiío iikukkák baa chiwáxxak dahkúk.
Jesus an baa dasshihché dak ammaa ala sheé dak ammaa daasáxchiia ak iikukkóosh chilásuuk.
Hileen akséesh kúh Jesus íkaak iikukkák chiláshkaasuuk. Isahké hilíasheek. “Balaakkáataa sáapii balee hilíatdaa? Balee dúhpupeekaashdaak. Eek díilapxe dak kootáa dii bahchichíiluua baatcháatbuuk.” hem
kuss hilíasheek. “Sáapii bii dáhchichiiluu? Biilápxe aasúua ishkawuuá ammaa hiléesh kan díawaawiiish daacheesh dáalaaxtuuchicheek.” hem
aksée sáapahchelak alaaxtúuhtaa
xapíiosh koon ammaa hiléesh isahké kalaaxtássaak chichéhchet ii daásittalaachiik. Jesus dak aksée dak Nazareth kuss daákaauk. Heem an baálilaaush iikukkák kuhtáakaattaa díak.
Heelak Jesus al apáaleesh ala háchke dak an baa éhche dak baa annawák áxpihkaalawik. Akbaatatdía dak bilaxpáake dak isítchiiok.
John Akbaawilihpíhchesh ala hawass dáawak al ashappéeliliiash
Tiberius huua koóm Romans is bacheeítchiwaakkussahkuua kan báalee ii axpíchiaxxoosh koók. Koottaléesh Pontius Pilate huua kúh awám Judea huuash bacheeítche koók. Awám Galilee huuash akbaaxalússhihche Herod huua koók. Heem akúpe Philip akbaaxalússhihche awúum Iturea huuash dak Trachonitis huuash dak koók. Lysanias huua kúh awám Abilene huuash akbaaxalússhihche koók. <img src="images/Luke_03.1-4.13.jpg" />
Luke 3.1–4.13 <a href="https://www.youtube.com/watch?v=gtfQk0oG8hc&list=PLoDMmx9LIxpPsNunG2nTbgmFOkHvXbLUd&index=5" class="web-link">LUKE Video</a>
Haak akchiwakíiwaakkussahkuua Annas huua dak Caiaphas huua dak koóuk. Koottaléesh awalashiipím anneettáahileesh Zechariahsh dáakbachee John koon an dahkóosh kalakoon Akbaatatdía kon kuss iláak ammaa an díahchewia chiweék.
Hinna íwahkooteesh John kootáa kala hawass dáawak Jordan huuash áashawuua kuhtaa baa baachimmíhkaak hilíasheek. “Dalásdahkulussaak baa ala kxawíiannialuua ii díhkulupiak dilúsaaulak dii bilihpíwahkuulak Akbaatatdía baa ala kxawíiannialuuash kalaaxtalákuohmaachik.” hek.
John íwahkoocheesh kalako ii kushko Akbaatatdía ammaaihchiláakuuhchem Isaiah huuash an baalaácheesh kuhtaa kooták. Baalaátak hilíatchesheek.
“Baapiisahkússaa hinné kootíihmaachik. Awalashiipím anneettáahileesh koon sapéelak ashappéelilaalatchiihmaachik.
“Akbaatatdía is díiannee tátchiiak ítchikaassaak ákkuuwiiakuuaalah.”
Hinna an déewiash ala xakúpaaheesh íhkulutchikiiak awaxaawé dak shiché dak chúhkiiak alíianneeom shikúpeesh tátchiiak ala xíaxissaaheesh chúhkiiak ítchiiakuuaalah.
Baapéem Akbaatatdía al iléewia bilaxpáakkootaa éhchehcheihmaachik.” hek Isaiahsh.
Hinna íwahkooteesh kalako ii bilaxpáake iiahkaásuum ak ihchi bilihpíhchehchewiak duúahkuuash John kuss hilíasheek. “Sáapass daluúo? Disákkupeeom íaxassee ko kan dii kala kootúuk. Hinna Akbaatatdía an daaskxawíikaasheesh ii ammaa an díawiash dii chiwaáulak ii dakálaawialaalitdelelo?
Baa ala kxawíiannialuua dúusaak Akbaatatdía ko díiskussaak dalátaawuua dak an díhchi dilúttuua dak ii baa xíassaahkaalah. “Bas baaxaalíoo akúkussahke Abraham koóm biiluk shóotdahtaa ii bánmohmaachik.” dilíachissaalah. Hinné dii baachiweéwiiluk. Akbaatatdía kuk hileen biiá koóuhtaa kummíilak bilaxpáakahchewialak kooták Abraham ichíssaaannee koóhchewialak kúh kootíihmaachik.
Hilaaktáahile balapáale buluhpé al apáale ítchissuulak saskáat báatchipe ii ichíhchisshiia koon dappaxák bilée awúuass shítak aláxiiohmaachik. An dii bilaxpáakuua ítchilaassuulak ko dii koochéeohmaachik.” hek John.
hilíasheek. “Bilaxpáakeem iíttaashtee dúupkaashdak hawáte ak eéleeteem kuúish daachik. Haak hawáteem ammaa duúshbishdak kúh koochéeish daachik.”
Bálee ii baakakíiwishdioo akkulutché kúh duúla ihchi bilihpíhchehchewiak kuss hilíashiiok. “John balee baálilaah. Shóotbaawiilu?” huum
hilíasheek. “Bálee an dii kulutchíhkuuash kuhkakáattaa kuluttáalah. Aalasshipíssaalah.”
Akíssatdee ham kúh duúla báxxak hilíashiiok. “Kootdák biiluk shóotbaawiilu?” huum “Bilaxpáakeem is bálee aáchiahak dútchissaalah. Haak kúassaalah. Baa baaleete ii baa aaliíssaalah. An dii iíwishdioo kuhkalát kal ítchihkaalah.”
Bilaxpáake koóum baa bíak an dasshihtúua “Akhuuwíash Awóonmakaaush Akbaatatdía balee héelass húuhchewiash hinna John koówissaak.” hiliatuuk.
Heem John bakálee díak xaxúa kuss hilíasheek. “Bik áashe koon dii bilihpíwahchek. Heehtaa hawátam huuwíak bii annaachíssachiihmaachik. An baaxpéesh an baatcháacheesh baa iíschiisaaleetam isahpiáxcheehtaa bulushípbiawaalak bii anníihiissaak. Baleiláaxbaaxpee ii dii bilihpíhcheohmaatak haak bilée kúh ii dii bilihpíhcheohmaachik.
Iiwikkaapássatuua kulaák hileen baaxawuá paláhpaak talíahkaak kulutták iichíilaasuua ishkawuússeewiak hileen alakukkó bikkaaalashihché kuk hawátxiiak biláam ii baa koochihtéesh koon aláxiiaihmaachik.” hek.
John hileen bilaxpáakeesh kan baálilaalattak ilúukaasak Baleiichiweeítcheesh ko chiwaakuúk.
Awéesh ak xalússhihchem Herod huuash kooák kootáa akúpe uá Herodias kataalák áxpam kootáa batshúak baa baatahté ahníam John ii baa hilíkalatchessaak an baa kxawíihile shiialahkúik.
John ko dáacheehkaak daxchíhkaak anmaalaxtúuashe ishkawuússeehchek. Herod hinna hilíacheesh ammaa kxawíihile ii kak áxpihchek.
Jesus John ihchi bilihpíhchehchek.
Koottaléesh bilaxpáake xaxúa bilihpíhkaalahkuum Jesus kúh hawák. Kalakoon chiwakáalatchilem awáxe dúuptasaalem
Baleiláaxbaaxpee koóm húula ihchi kummíilak baaíiphachkalak chíakaatdak ko kala koótdaak awáss huuák Jesus hiiák áakeen awáachim kalakoon báakukkoon bale áapchim iláak hilíasheek. “Balaaké díim dii awáchisshik. Baa an díalee ii balasé ítchikaashik.” hek.
Jesus huua is íilannee hinné koók.
Jesus koóm is báalee dáahmiiaa pilakaachím kalakoon kan baa baálilaak baleiichiweeítcheesh kal ii baa baachimmíhchek. Bilaxpáake an dasshihtúua “Joseph ko dáakbacheek.” hiliatuuk. Haak iilápxisaahke Heli huua koók.
Haak Heli iilápxe Matthat huua koóm chiikuss Matthat iilápxe Levi huua koóm chiikuss Levi iilápxe Melchi huua koóm chiikuss Melchi iilápxe Jannai huua koóm chiikuss Jannai iilápxe Joseph huua koók.
Haak Joseph iilápxe Mattathias huua koóm chiikuss Mattathias iilápxe Amos huua koóm chiikuss Amos iilápxe Nahum huua koóm chiikuss Nahum iilápxe Esli huua koóm chiikuss Esli iilápxe Naggai huua koók.
Haak Naggai iilápxe Maath huua koóm chiikuss Maath iilápxe Mattathais huua koóm chiikuss Mattathais iilápxe Semein huua koóm chiikuss Semein iilápxe Josech huua koóm chiikuss Josech iilápxe Joda huua koók.
Haak Joda iilápxe Joanan huua koóm chiikuss Joanan iilápxe Rhesa huua koóm chiikuss Rhesa iilápxe Zerubbabel huua koóm chiikuss Zerubbabel iilápxe Shealtiel huua koóm chiikuss Shealtiel iilápxe Neri huua koók.
Haak Neri iilápxe Melchi huua koóm chiikuss Melchi iilápxe Addi huua koóm chiikuss Addi iilápxe Cosam huua koóm chiikuss Cosam iilápxe Elmadam huua koóm chiikuss Elmadam iilápxe Er huua koók.
Haak Er iilápxe Joshua huua koóm chiikuss Joshua iilápxe Eliezer huua koóm chiikuss Eliezer iilápxe Jorim huua koóm chiikuss Jorim iilápxe Matthat huua koóm chiikuss Matthat iilápxe Levi huua koók.
Haak Levi iilápxe Simeon huua koóm chiikuss Simeon iilápxe Judah huua koóm chiikuss Judah iilápxe Joseph huua koóm chiikuss Joseph iilápxe Jonam huua koóm chiikuss Jonam iilápxe Eliakim huua koók.
Haak Eliakim iilápxe Melea huua koóm chiikuss Melea iilápxe Menna huua koóm chiikuss Menna iilápxe Mattatha huua koóm chiikuss Mattatha iilápxe Nathan huua koóm chiikuss Nathan iilápxe David huua koók.
Haak David iilápxe Jesse huua koóm chiikuss Jesse iilápxe Obed huua koóm chiikuss Obed iilápxe Boaz huua koóm chiikuss Baoz iilápxe Sala huua koóm chiikuss Sala iilápxe Nahshon huua koók.
Haak Judah iilápxe Jacob huua koóm chiikuss Jacob iilápxe Isaac huua koóm chiikuss Isaac iilápxe Abraham huua koóm chiikuss Abraham iilápxe Terah huua koóm chiikuss Terah iilápxe Nahor huua koók.
Haak Nahor iilápxe Serug huua koóm chiikuss Serug iilápxe Reu huua koóm chiikuss Reu iilápxe Peleg huua koóm chiikuss Peleg iilápxe Eber huua koóm chiikuss Eber iilápxe Shelah huua koók.
Haak Shelah iilápxe Cainan huua koóm chiikuss Cainan iilápxe Arphaxad huua koóm chiikuss Arphaxad iilápxe Shem huua koóm chiikuss Shem iilápxe Noah huua koóm chiikuss Noah iilápxe Lamech huua koók.
Haak Lamech iilápxe Methuselah huua koóm chiikuss Methuselah iilápxe Enoch huua koóm chiikuss Enoch iilápxe Jared huua koóm chiikuss Jared iilápxe Mahalaleel huua koóm chiikuss Mahalaleel iilápxe Cainan huua koók.
Haak Cainan iilápxe Enos huua koóm chiikuss Enos iilápxe Seth huua koóm chiikuss Seth iilápxe Adam huua koók. Haak Adam kuk Akbaatatdía kon díak.
Chíisbishe Jesus an daásbaahaaweewiash
Jesus koóm áashe Jordan huuash kukaa huuák kala chisshíilem Baleiláaxbaaxpee axúa awúualeesh kalakoon awalashiipím anneettáahileesh kuss aaléek. <img src="images/Luke_04.14-44.jpg" />
Luke 4.14-44 <a href="https://www.youtube.com/watch?v=0NhfSo4T10I&list=PLoDMmx9LIxpPsNunG2nTbgmFOkHvXbLUd&index=6" class="web-link">LUKE Video</a>
Hinna íwahkooteesh Chíisbishe koóm Jesus daásbaahaaweewia baáhko shuhpáa pilakák. Heem koottaléesh Jesus baa duushíssaak. Uhpé aahiiák hilaa kal alíishik.
Chíisbishe kuss hilíasheek. “Diah Akbaatatdía dáakbachee díik. Hinna biiá kuss diláak kummíilak baaxawuáhkaah.” hem
bakálee díak hilíasheek. “Baawaalaáchim Baaxpéesh awúuan an baalaátuuash hilíashiiok.
“Bale ammaa duushé kuttáchkaat bilaxpáake ii bilaxpáakassaaohmaachik. Akbaatatdía al ilíia xaxúa ko ii bilaxpáakuua koók.”” huuk.
Chíisbishe Jesus dúttak aaléela an báakum aahiiák awé kootáataahilia bach kuxxaá xaxúa kookaásheen íkaahkaak
kalakoon kuss hilíasheek. “Hinna ammaa dii íkaawahcheesh xaxuatáahilia ammaa ítchikisshe dak an baatcháache dak an bacheeítche dak bakúum bii baáuk. Sapéelahtaa bakbiáwaalak kootíihmaachik.
Heem koochihk hawáttaakaatdahtaa bíss dishúushpattak bíss dáhchiwakiilak hileen ammaa dii íkaawahcheesh xaxuatáahilia kan dii deéohmaachik.” hem
bakálee díak hilíasheek. “Chíisbishe bii dihchichesshéessaah. Hinné kúh kan baalaátak hilíashiiok.
“Dáxxiilaache dís Akbaatatdía kuss chiwakáak kuttáchkaat baa hilakuúh.”” hek.
Chíisbishe Jesus Jerusalem kuss aaláak aaléela alachiwakáauashbaakkussahkeesh aahiiák an báakkaashe áakeen iluúhkaak kuss hilíasheek. “Diah Akbaatatdía dáake díik. Kan díhch ammúuass shíchih.
Hinné kan baalaátak hilíashiiok buh.
“Akbaatatdía is bilaxpáakiaxpawishe dii íasseekaashihkaalakak
biiláhtaa díchuhpe ílitdaak ii dii iáxxowialak istúua ii dii dúttak dii báaxxiiak dii hiléessaaohmaachik.” huuk.” hem
bakálee díak hilíasheek. “Kúh hilíashiiok bah.
“Dáxxiilaache dís Akbaatatdía chikittaakuuák chilasshihchíssaataahilih.”” hek.
Chíisbishe Jesus daásbaahaaweewialem dúuxiipissaam koowíiak “Baapiipíishchiisaawisuuk.” haak déek.
Jesus Baleiláaxbaaxpee axúa awúualam awé Galilee kuss dáakuak kalakoon awé kootáa is baa al iichiweé aláxalaa déek.
Alachiwakáauashe iháata hiiáahak koon baa baachimmíhchem iixaxúa iikukkák isítchiio ii sapíhkuuk.
Nazareth koon Jesus baa hilíkalatchessuuk.
Jesus al iiwishé Nazareth kuhtée koóm kuss déek. An baa kalátche Baapchikittúuash kal íkuxxee hiilák alachiwakáauasheesh biléelik. Kalakoon iluuák baa dáaweewiak.
Heelak Baawaalaáchim Baaxpáam Akbaatatdía ammaaihchiláakuuhchem Isaiah huuash ammaa baalaácheesh chipaalíoom Jesus dúuxalaak kalakoon dáawee hiiséek.
“Akbaatatdía bii báasak Iláaxbaaxpee ii bii ilíihkaak an baatcháache ii bii díahkaak
bale iichiweém ítcheesh baa baatcheeshkáate ii bii baáliliihchek.
Haak bilaxpáakuum anmaalaxtúuashe koolúuash dáacheehkuuash an dússhipbiak déehchewioosh dak ak ishtáleete baa íkaahchewioosh dak bii chiwaakuúhchek.
Haak bilaxpáake is dáattaak awássaahkuuash kulustakuuwíoosh bii chiwaakuúhchek.
Akbaatatdía is bilaxpáake al iléewia kala shíassaaihmaachim bii ashippéeliliihchek.”
Jesus hinna baa dáaweesh uhpé aahiiák hinna baa baalaáche chipaalíak akíassee kukák kalakoon awáatak baa baachimmíhchewiak. Bilaxpáake al íkaakaasuuan
kuss hilíasheek. “Díikukkaalah. Hinna baapé Baawaalaáchim Baaxpéesh awuuá baa dáammeesh díikukkuuash hilaakée kuhtaa kooták.” hek.
Bilaxpáake iixaxúa ii iichiwaák bale ilíia ítchim iikukkúhcheesh ammaa ala shéesh chiláshkaasuuk. “Ala hinné sapéekaatdak Joseph dáakeesh koochichéehilak.” huuk.
Heelak Jesus kuss hilíasheek. “Daásduuupassaa hinna bale ilíim bíss sheeláalihmaachik. ““Dii akbaalíalak kootdák díhch óochiahkaah.” heiluk.” daawialuuk. Heem kalakoon sheeláawialuuk. “Capernaum koon baa an díaleesh biikukkúuash hilaakée dáasuuanmishe koon kúh díah.” daawialuuk.
Heehtaa ala koottáahile dii baachiweéwiiluk. Akbaatatdía ammaaihchiláakuuhche shóolaht aasúuanmishe baa hilíkalatchessuuk.” hek.
Kalakoon Jesus hilíasheek. “Akbaatatdía ammaaihchiláakuuhchem Elijah huuash it kooléesh báalee ii shoopé chúussaam awé kootáa xalaássaak baaapáalissaam ammaa duusúuleetak. Hinna bale iichiweé díikukkaalahkuum élahkuuk. Koottaléesh Israel kuhtée koon akbíasshe iiahúuk.
Heelem Akbaatatdía Elijahsh hileen akbíassheesh kuk kuss déehchessaak. Baaleettaa awé iháako Sidon huua koon ashalakuluukáate Zarephath huua kuhtée koon akbíasshim ko kuss déehchek.
Akbaatatdía ammaaihchiláakuuhchem Elisha huuash it kooléesh Israel kuhtée koon baapúaoochiassee iiahúuhtaa hawátdak óochiahcheleetak. Hinna bacheém Naaman huuash Syria ko kukaa huulák kuttáchkaat Akbaatatdía kon óochiahchek.” hek Jesus.
Hinna íwahkooteesh Jesus al ilíiash iikukkúulak hileen bilaxpáakeesh iixaxúa alachiwakáauasheesh ak kooléesh daaskawíikaasak
iixaxúa iluualáwak Jesus páachilaalaaliiak hinna ashalakulúuash dáaskass dakkaták amníam báakkaashim ko koon ammúuass shítbiook.
Heehtaa bilaxpáakalakuluuash héeleetaalaak iikusták déek.
Baleiláaxxawiim bacheém axúa awúualam Jesus kon isshíalaak déehchek.
Heelak awé Galilee huua koon awaasúualahum Capernaum huuash ko kuss déek. Baapchikittúuash kal íkuxxee hiilák kan baa baachimmíhchek.
Jesus al ilíiash ii baa baachimmíhcheesh Akbaatatdía kon kuúm baa kootkaásuum ak iikukkóosh éhkaak chilásuuk
“Jesus Nazareth ak kukaa húuash balee shóotdaawialaa? Balee haámnaawialaak ko ii dalóo? Dii sapéelak dii éwahchek. Baa baaxpaakaáshim Akbaatatdía húuhcheesh díik.” hek.
Heem Jesus hinna baleiláaxxawiiash chiweetaahiláak hilíasheek. “Dilíissaa díikustah.” helem hinna baleiláaxxawiiash baa ishóotuuan al íkuuan hinna bachéesh awáss shíchik. Kalakoon iáxxohchessaa koon iikusták déek.
Hileen bilaxpáakeesh iixaxúa chiláshkaasuua ii iláak hilíashiiok. “Hinné shóotaak koochée? An baa baachimmíhche baatcháatuuk. An baaxpaakaásheesh ii hileen baaaxualeetxawíia ii iikuschíhche Akbaatatdía kon kuúk.” huuk.
Heelak Jesus ammaa an díash bilaxpáake ii iichiwaáum Capernaum kuhtée dak áaxxee kootáa aláxalaa déek.
Simon aasúua koon Jesus baa óochiahkaahik.
Jesus koóm alachiwakáauasheesh koon asaalák dáak Simon aasúua kuss déek. Hinna Simon usshikáale baakuhpáak axúa tawéeshtak. Kalakoon Jesus bakáak óochiahchehkuuk.
Jesus húula hinna bíash bakúteen iluuák áakass xúalaak axualatawéesh alilásak kuss iláak “Díikustah. Bitáaxaah.” hem kootéek. Kala kookaásheen chilaaláwak is ak ashbiléeleesh aáu díakuuak baa duushíhchek.
Shiáhnak áxxaashe íiwaxpim hileen bilaxpáakeesh isaanneéo shíishiaaheesh xaxúa Jesus kuss aaluúom an baa ilísuua kuhtée koon dússhihtak ta xuh axxíio ko dússhihtak xaxúa óochiahkaahik.
Kalakoon Jesus hileen baleiláaxxawiia bilaxpáake axúa awúualeesh ahúm isshíalaak déehchek. Akbaatatdía hawátam awé kuss húuhchewiash koóm éhkaak ilísaak hilíashiiok. “Akbaatatdía dáakbacheesh díik.” helom chiweetaahiláak ilíihchessaak.
Alachiwakáauashe koon Jesus baa baachimmíhkaalaachik
Chilaákkussaam kalakoon Jesus ittát asaalák déela an baa hámneete koon daachík. Heelak hileen bilaxpáakeesh chichíilak duúla ala koolé diíak áaxxinnaak déehchessaawiook.
Heehtaa Jesus kuss hilíasheek. “Ashaláachkisaa hawass baalámnak Akbaatatdía an baa hawasséesh áappaa bale iichiweém ítcheesh ko ii biichiweelák koók. Akbaatatdía ii bii húuhcheesh íwak koók.”
Heem awé Galilee kuhtee koon Jesus alachiwakáauashe iháata hiiák koon baa baachimmíhkaalaachik.
Jesus akáxphawassdaammassee chilakappéesh akbualaxxaáu koóuk.
Hawáttaa Jesus koóm bilichkisáam Gennesaret huuash binnáaskeen baa baachimmíhchem bilaxpáake koóum áaxxeetiiosh óoshtatak Akbaatatdía al ilíia ko iikukkuwíoolak
báashee dúupkaashim binnáaskeeluuash Jesus íkaak. Akbualaxxaáu koóum koon dúusaak deéla kuk is iiwualaxxaáu íisshiwak áaahkuuk.
Hileen báasheesh hawátam Simon huua ko eém Jesus dahpák akxaáhishtakaatchehkaak kalakoon awáatak hileen bilaxpáakeesh baachimmíhchek. Jesus daachéeta hinna Simon dáasaasak “Peter” hek.
Heem Jesus baa baachimmíhkaak koowíiak kalakoon Simon chiwaák “An dáawuua kooxaák eek iiwualaxxaáu koon binmuússeehkaah.” hem
bakálee díak hilíasheek. “Alahiláa baa óotchiashia koótbuua aa balee apásshekaasak kootáa baa baxxaáuleettaahilik. Heehtaa sheeláam iiwualaxxaáu kala chii binmuússeewahchewiik.”
Heem kootúulak buá an daxxaáu ahó ii is iiwualaxxaáu héelahchiichia ilúttataahik.
Hileen akáxpbuachilaxxaaush kuss iaxúsak iláaum duúla diíom ihchi kuxshíhkuum hileen báasheesh dúupta buá awuússiiolak ílutchikee ii itta binmuúss déeluuk.
8-10 Simon dak áxpe dak áxp baa hilúuash Zebedeesh dáakbachee James dak John dak buá an daxxaáu íkaak chilásuuk. Hinna íwahkooteesh Simon Petersh koóm Jesus ítchikaatak baaxpáam éhkaak húula Jesus hiiák ishóocheen ishuushpattáak “Bik bii ak baa kxawíihilik. Bii dússhihchissaah. Biíaxiissaah.” hem. “Simon xawáahnessaah. Dii baa hámneetassaak. Hilaakéesh kalakoon iisakkússee bilaxpáake an dilúttak an bii píisshe déelahche ko dii awóowiawihmaachik.” hek.
Heem is báasheeo binnáaskass dúuxaluak baatách xaxúa akúss shítaahak Jesus kalako píisshe daáuk.
Bacheém baapúaoochiassee Jesus kon óochiahkaak hoowéetchek.
isché déehkaak hinna bachéesh dússhihtak kootáa kuss hilíasheek. “Eeh kooták díawaawalakbiik. Kan dii baa ashítdeetak.” hem kala kookaásheen hinna isaannéesh haawaáhik.
Kalakoon Jesus hilíasheek. “Hinna baa kooté ii dilíissaataahilih. Koochihkáa dáak akchiwakíiwacheeitche hiiák daxúa chichíkaahkaak an dii óochiash íkaahkaah. Kalakoon ammaa dákbialaam Moses balee chiweetáahileesh ii dii baa ashítdeetam koon dúusaah. Kalako ii kal éhcheohmaachik.” hem koochéem
kootáa bale iichiweé aláxalaa déem bilaxpáakkootaa Jesus kuss duúak iikukkuwíook. Eetko ak anneéwisheesh kúh óochialewiak duúok.
Heehtaa Jesus daachéeta ammachúhkass dáak baa anneetéen chiwakíiik.
Jesus bacheém axúassaasheem al óochiahcheesh
Baapím Jesus koóm awaasúum ishkawúualak baa baachimmíhkaak baa baáliliim hileen Pharisees kootéesh dak baleilíiaakaxpissee ak éhchekaasheesh dak awé Galilee huua koon ashalakuluuá xaxúa dak awé Judea dak Jerusalem koóhtaa kukaa duúak kúh awáatak baa iikukkúuk. Akbaatatdía an baaxpée an baatcháacheesh ii díahchem ii baa anneé óochiahkaahik.
Bacheéom koóum bacheém axúassaasheem alaxapaatdíak áttattiiak aaluúok. Hinna awaasúuash al aawiléelichiilak Jesus ishóoche aaliíwiook.
Heehtaa hileen bachéesh bilaxpáake ahó ii hinna awaasúuash an biléeluuleetak. Heem hinna awaasúuash isshíss dáak áake chúhkam koon hupíiak hinna ak axúassaasheesh alaxapaaché áappaa bilaxpáake héeleen ammuúss déehkaak Jesus ishóocheen xapíhkuuk.
Jesus hinna bacheém axúassaasheesh óochiahchewialak kootíihmaacheesh hileen bachéesh baa kaláttuum ehkaáhim hinna ak axúassaasheesh kuss hilíasheek. “Biilápaachee baa ala kxawíiannialeesh kan bahkalaaxtawalákuk.” hek.
Hileen Pharisees kootéesh dak baleilíiaakaxpissee ak éhchekaasheesh dak baa dasshihtáahak íin bat shéess iláak “Hinna bacheeichkáate baa kxawíikaashdiak Akbaatatdía ala kooté kootaátdelelek. Baa ala kxawíianniawuua Akbaatatdía ak kalaaxtawilikkúuash kuttáchik. Ihée hámneetak.” huuk.
Jesus ammaa dasshihtúua ítchissaam éhkaak daachím kuss hilíasheek. “Sáapii baa ala kootássee ko dalásawuuannuu?
Kooták. Sapéelahtaa baa ala kxawiiannia kalaaxtakuúo xuh shóotdak dáalaaxtuuk. Heem kuss hilíasheewaak. “Baa ala kawíiannialeesh bahkalaaxtawalákuk.” baalak kuk baalúussaak. Heehtaa óochia xuh shóotdak iixaxúa éhcheohmaachik. Heem kuss hilíasheewaak. “Kan dii óochiak díluuak kan díilih.” baalak kuk baalúuk.
Heehtaa Bilaxpáakdaakbacheesh hinna awé áakeen baa ala kxawíiannioosh ii kalaaxtakuuá Akbaatatdía kon kuúm hinné ii élahchelohmaachik.” hek. Kalakoon bacheém ak axúassaasheesh kuss hilíasheek. “Hinné dii baachiweéwiik. “Chilaáh.” hek. “Eek annaxápaache kulutták kan dáakuah.” helak
kala kookaásheen hinna bachéesh iluualáwak hileen bilaxpáakeesh xaxúa ishóocheen ala xapéesh dúttak Akbaatatdía kuss “Ahóoh.” haak daásitche ii baaihkammáatdawak dáakuak.
Heem bilaxpáakeesh chilásak baaihkammáatuua ii kala koon Akbaatatdía kuss “Ahóoh.” haak hilíashiiok. “Hinna baapé baa baatcháatuum awákuuk.”
Jesus Levish iláak ihchi píisshe déehchewiak
Hinna iwahkookkéesh Jesus koóm asaalák déelem kalakoon Levi huum aasúuliche an bálee ii baakakíiwishdioo kulutchíiash koon awáatak daachím íkaak kuss hilíasheek. “Bii píisshe húuh.” hem
iluualáwak baatách xaxúa akúss shítak píisshe déek.
Ko áhpee Levi koóm aasúua koon bilikkussáak Jesus ko díakuum baatcháataachim bálee ii baakakíiwishdioo akkulutché iiahúum dak bilaxpáakiháaum dak duúla áxp baa duusáaahkuk.
Hinna íwahkooteesh hileen Pharisees kooté dak baleilíiaakaxpissee ak éhchekaasuum kúh Pharisees kootúum ehkaáhak Jesus baa hilíkalatchessaak akáxphawassdaaweesh kuss hilíashiiok. “Sáapii hileen bálee ii baakakíiwishdioo akkulutché dak ak baa kxawíihile dak aláxp baa dilúshiilu?” huuk.
Jesus bakálee díak hilíasheek. “Baa baakuhpée dak baa anneewishé dak akbaalía ak kuss déeilush daache koóuk. Ak alíatdeete kuk ii kuss déeilush daatdeetak.
Bilaxpáakuum baa tátchikaatak baa annawéesh ko balíissaak. Baaleettaa ak baa kxawíihileesh ko ihkulupíawahchewiawaak ko ii hinna awé kuss boók.” hek.
Jesus akáxphawassdaaweesh bilisshíissaanneeilush daachi?
Jesus kuss hilíashiiok. “John akáxphawassdaaweesh kuk bilisshíissaannaaahkak chiwakáaahkuuk. Haak Pharisees kooté akáxphawassdaawe kúh kootáaahkuuk. Heehtaa dik ak dii píisshe dée kuk kootáa baa duusák bilisshíiiluk.”
Heehtaa al íkuxxawishim hiilák hinna akuáwisheesh áachiahak aalaáulak bilikkusséesh íhchish déelak koottannák hilaa kan bilisshíissaanneohmaachik.”
Jesus kalachii ii baa xíassaahkaak hilíasheek. “Hilíachessaailuk. Bale iíttaashtee hilaakéem ialichéem páshkak kala shíam kuss chikáachissaailuk. Koótduulak hinna bale iíttaashtee hilaakéesh dápashkak iískoosh kuss dáhchikaatdak bach iichúussaaohmaachik.
Haak baáchuuwilaxxee hilaa díoo ísshe baattáche al ii díoowishe awuúss páaxxulak hinna baattácheesh ilúpatak baáchuuwilaxxeesh kúh xaák haawák íssheesh kúh xawáak daachíihmaachik.
Baaleettaa baáchuuwilaxxee hilaa díoo ísshe baattáche hilaakéem ko ii díailush daachik.
Heem baáchuuwilaxxee kala shía ak isshíiash koóum hilaa díoo chilasshihchiwíassuuk. “Kala shía ko ítchik.” huuk.”
Bilaxpáakdaakbacheesh Baapchikittúuash ak baa íkuchke koók.
Baapchikittúum koon Jesus dak akpíisselaweesh dak koóum baaxawuá alatshíia héeleetaa déelom hileen áxpeesh baaxawuá uhpé dúttatak ischawúuan húxshuak duusáahuuk.
Heem Pharisees ham baa hilíkalatchessaak hilíashiiok. “Sáapii hinna baapé dáhchikitcheessuu? Baapchikittúua koon íwak koótduulak kuk baa iháatduuk.” huum
bakálee díak hilíasheek. “David huua is baa al iichiweé dáamnuuleeta xuh sáapa? áxpeesh dak alíisuum ammaa koochéesh.
Akbaatatdía aasúua biléelak heelem baaxawuóom chikittaák Akbaatatdía kuss áaleeosh koolúuk. Hileen akchiwakíiwacheeitcheesh kuttát hileen baaxawúash duushíiluhtaa dúttak duushík. Haak áxpeesh hám kuúm kúh duusúuk.
Kalakoon Jesus kuss hilíasheek. “Bilaxpáakdaakbacheesh Baapchikittúua ak páchkiisak ak íkuchkeesh koók. An dáhchikitcheeliiilush daacheesh bacheeítchik.” hek.
bacheém áale kuluhpúpak ii baa hilíssaam
Baapchikittúua iháam alachiwakáauashe biléelak baa baachimmíhchelem bacheém áale ilapáko kuluhpúpak ii baa hilíssaam ishkawúualak.
Heem hileen baleilíiaakaxpiissee ak éhchekaasheesh dak Pharisees kootéesh dak koóum Jesus baa iháateem díalak hiliatak íasseekaashkaak is biipchíilak ii baa aaliíwiook. Jesus Baapchikittúum koon baa óochiahchelelak íkaawiook.
Heeht Jesus ammaa dasshihtúuash éhkaak daachím hinna bacheém áale kuluhpúpeesh kuss hilíasheek. “Hileen bilaxpáake xaxúa ishóocheen díluuh.” hem koochéek.
Kalakoon Jesus hileen ak kooléesh kuss hilíashéek. “Hinné dii baawáxxuwiawuuk. Shóotbaak hinna baapé bahchikitchéewiiilush daachi? Annámmaawoo xuh baa al iháate ko díawaawoo? Bilaxpáakeem ko bahkulustawakó xuh baappeéwoo?” haak
ak kooléesh iháata íkaak kalakoon hinna bachéesh kuss iikussáak. “Dáale tátchiiah.” hem koochéelem alíatdeettaahilak daachík.
Heehtaa hileen ak kooléesh íkaak daaskawíikaasak bat shéess iláak baa kulushpíak “Kala shóotbaak ii Jesus ammeéwisuulak.” hiliatuuk.
Jesus bacheé iiaxpíluupeesh chilakappík.
Baapím Jesus koóm shiché héelahkass dáak koon chiwakíiwiak óotchiashia koon daaták Akbaatatdía kuss chiwakíik.
Kalakoon ko chilaákshe Jesus akáxphawassdaaweesh iláak kalakoon baa héeluuan iiaxpíluupuum dúttak piishchiisáa “bacheeiiaxpíluupe” huua kal ii dáasaasak bakúteen kaáulak hiliachik. Hileén dáasuua koóuk.
Simon huuash daachéeta Jesus dáasaasak “Peter” heesh dak ichuuké Andrewsh haak James dak John dak Philip dak Bartholomewsh dak
Matthewsh dak Thomas dak Alphaeus dáakbachee James huuash dak Simon huum Zealot kootéesh kúh heiluk.
James dáakbachee Judas huuash dak Judas Iscariot kuk Jesus ak iháass kéesh dak koóuk. Akian bacheéom pátcheesh iiaxpíluupeesh dáasuua koóuk.
Hinna íwahkooteesh kalakoon an bikéess duúak ala chúhke diíom koon iluúm akáxphawassdaaweesh iiahkaásuum kuhtáauk. Bilaxpáake iháako ak kuss húuash baatcháachik. Awé Judea huua kuhtaa dak kootáa awaasúualaho Jerusalem huua kukaa duúok. Haak deéla bilichkisée dáaske alápasshiko awaasúualahuum Tyre huuash dak Sidon huuash dak kúh kukaa duúok.
Bilaxpáakuum kala koolúum ak iikukkuwíash dak ak anneéwisheesh óochialewiook. Hileen hawátuum kúh baleiláaxxawaaum ditcheeshíiosh bitáaxiiak.
Hileen bilaxpáakeesh Jesus an baaxpéesh íkaak iixaxúa ii óochiahchem éhkuum dússhihchiwiataahiluuk.
an daásittuua dak an daásxawaau dak
Jesus hileen akáxphawassdaaweesh iháata íkaak kalakoon hilíasheek.
“Dii héeluuan hawátuum ak baatcheeshkáateesh Akbaatatdía is bilaxpáake kan dii hawúum ko ii an dalásittuuash alóhchikaapdohmaachik.
Hilaakée dii héeluuan hawátuum ak alíisheesh díaxpashdohmaachim ko ii an dalásittuuash alóhchikaapdohmaachik.
Hilaakée dii héeluuan hawátuum dalásxawaak dáhchiaxuuash dáhkaalaawatchilohmaachim ko ii an dalásittuuash alóhchikaapdohmaachik.
22-23 Bilaxpáakdaakbacheesh an dáhkalattuua ii dii dúupiak dii dashpák dii déehkaak dii inníikxawiikaassaak dii batshúahkuut Akbaatatdía is awé daliíolak bakálee ítchikaashiihmaachim ko baapé baalíhkammaatak dalásitchikaashdohmaachik.
Eek ii sheewée hileen ak dii díakxawiikaassheesh is baaxaalíoo baa uhpawassáako kukaa Akbaatatdía ammaaihchiláakuuhcheesh kúh díakxawiiok.
Heehtaa dii héeluuan baa baatcheeshísseesh tak baa baatcheeshdíalaaliiluwík.
Diiluk hilaakée kal akítchiluuk.
Heehtaa koochihtássaaihmaachik. Bakáleesh kan dáhkuluttuuk.
Hilaakée dii héeluuan ak baa duúshitche tak baa baatcheeshdíalaaliiluwík. Baapéem dalíishdohmaachik.
Haak hilaakée ak káawattak ak daásxawiileeteesh baapéem dalásuua xawíikaashiohmaachik. Dís damnéeo xápdahcheetiohmaachik.
Hileen bilaxpáakuum dii sapkaáshihkuulak tak baa baatcheeshdíalaaliiluwík.
Is baaxaalíoo kúh Akbaatatdía akiláakuulitdelele inníiitchiiok.” hek.
Dís kootáau íchissaalah.
An balíia ak iikukkóosh díiluss baláak hiliasheewaáhmiiluk. Dís kootáau íchissakuuakaak ak dii dúupiash díaitchiiakuuaalah.
Ak díiluss iihunmisúuash diiluk daásdeeakuuak ak dii díakxawiiash chiwakáakuuahkaalah.
Bilaxpáakeem diísalaxeen dii ditúulak bakánniassaak diíshaweessaak diíschuoo kúh dichíhkaalah. Diíttaashteeo áakaako dii áhkachiahmioolak díassaassaak diíttaashteeo kúh kaannák kuuáhaalah.
Sapéeolahtaa díiluss baa kaalúulak chisshíassaak kuuáhaalah. Sapéeolahtaa baam dii áhkachiahuulak chikáassaalah.
Heem baa sáapeem bilaxpáake díalakuulak diliatuulak díiluchihkaa díakuuaalah.
Ak dii íchissuua kuhkaa aláchissuulak kuk bakánneetiihmaachik. Ak baa kxawíihileehtaa ak íchisshe kúh koochéeiluk.
Bilaxpáakeem dís bálaau dákak ii díalahkaak kalakoon díhch íiwishdialahchewialuulak kuk bakánneetiihmaachik. Ak baa kxawíihileehtaa is bálaau ak baa kxawíihile ii díahkaak íiwishe óowappia kulutchiwíailuk.
Heehtaa dís kootáau íchissakuuakaak al ítche ko díakuuak dís bálaau ii díahkaak chikáassaalah. Koótduulak bakáleesh ítchikaashiihmaachik. Akbaatatdía baa iíschiisaaleeteesh kóosh an baa an díash díiluh kala koótdaalohmaachik. Ii kootéesh Akbaatatdía bilaxpáakbatshua dak bilaxpáake ak “Ahóoh.” hewiasseesh kúh daásdeeakuuk.
Heem an dii bilaxpáakuua an dii ala kxawíileettaahiliiak ítchiiakaalah. Dáksaau Akbaatatdía baa daásdeeakuuak an baa kalaaxtakuúk. Díiluh kootáalah.
Baa ihée ala kootúua ítchi xuh xawíilak dasshihchíssaalah.
Bilaxpáake ala kooté ítchi xuh xawíilak dáalaaxtuuk. Heem ala koótchiweewiassaalah. Koótduulak díiluh díiluss koochéeohmaachik. Bilée Isée héelass déehchewiassaalah. Koótdaassuulak díiluss koochéessaaohmaachik. Baa dáhkalaaxtalakuulak Akbaatatdía díiluh kalaaxtalákuuohmaachik.
Baa deétichisshissaalah. Baa káalah. Koótduulak bakáleesh baatcháache an dii kuxsúuash ooshialaasshipkaaséeohmaatak ahó ii kalakoon bixuúxuaheetiihmaachik. Bilaxpáake an dáhkuxshe ala kooté Akbaatatdía an dii kuxsúua kúh koochéeihmaachik.”” hek Jesus.
Jesus kúh hinné ii baa xíassaahkaak chiweék. “Shóotaak baa ishtáleeteem baa ishtáleete ihéem dúuxaasak aák hawass daáhmialak kooták he? Koochéelak iilápta xakúpeem awuúss passhíohmaachik.
Akbaawaachimmíhcheem ko baatchaatáak ammaa baachimmíhche kuk baheeléek. Heehtaa ammaa baachimmíhcheesh ítchikaasshelak kal íilaa akbaawaachimmíhcheesh ala kooté kootíihmaachik.
Sáapii bannatchiikáatam dakúpe ishté awuúss déem kuk alákaalaalitak diilaxúa díshte balisáakaashim awúualam dik díhchi dáasshihchissaak.
Dik díshte balisáakaashim awúuannak hilaakée dakúpe kuss hilíasheelaak. “Bannatchiikáatam díshte awúualeesh bii dúschihkaah.” daak. Kon isakkupéeisaak díshte ammaa awuúss déesh koochihkáa dústak kal an baa alákee ítchilak hilaa dakúpe ishté ammaa awuúss déesh dústah.
Balapáale koóum buluhpé ala koon apáale ko ii éhcheiluk.
“Balapáaleem ítchilak buluhpé ala koon apáaleesh xawíiwialak baaleetiihmaachik. Balapáaleem xawíilak ala koon apáaleesh kúh ítchiwialak baaleetiihmaachik.
Balapáale buluhpé ala koon apáale ko ii éhcheiluk. Baáchuua koóum baa attáche ko koon dútchissuuk. Haak daxpitcheeishtásshe koóum baaxxée ko koon dútchissuuk.
An bilaxpáakuua dak baa an díoo dak ii ihch áakass dústuuash ii élahchelohmaachik. Sapéelahtaa alataáwittak baa an daasawuúko ítchilak ii an bilaxpáake ítchiihmaachik. Ala kooté sapéelahtaa alataawíkxawaak baa an daasawuúko xawíilak ii an bilaxpáake ítchissaaihmaachik. An dalásalakootuua ítche xuh xawíilak an diláau kala ko ii xíassaak.
Bacheé iilápuum ihch aasúuliakuuok.
Sáapii bii dáanniiitchikaashdaak “Baxxiilaachée díshkawaashitche ko bii hawák.” daalitdohtaa an balíiash kootáa díikukkussuu?
Bilaxpáakeem húula bii hiiák bii iikukkák an balíiash díalak
bacheelák aasúua chínnelak ko kala kooták. Awé al ítche ko áakeen aasúuliak ítchikaattaa chínnelak kalakoon bilíhuuak xaleé páaxxuaatak hutbaatcháacheem ii baa dashkaáhak heelahtaa hinna awaasúuash ala xakkéeleetiihmaachik. Ii kootéesh chínneitchikaattuum ii kooták.
Baaleettaa bilaxpáakeem bii iikukkák kootáa an balíia díassaataahinnak bacheelák biichiliá áakeen aasúuliak al awáataatdeetak baa shóotaachiht chínnelak ko kala kooták. Kalakoon xaleé páaxxuaatak huché baatcháatdak kookaásheen hinna awaasúuash xapák baa haawéetaahiliihmaachik.” hek Jesus.
Roman akíssatdeewacheeitchim an baa kalátche baatcháacheesh
Jesus koóm baa baachimmíhkaalatchim bilaxpáake iikukkakaáum koowíiak kalakoon Capernaum kuss dáak daxxoochík.
Akíssatdeewacheeitchim koóm ishkawáashe daásdeeak chikittaakúuash anneéwisak kal ítchissaak.
Heem akíssatdeewacheeitcheesh Jesus ammaa hínmaatchaacheesh iikukkák Jews is baaisáatuua ham báasak déehkaak Jesus báxxuhkaak hinna is baa anneewishéesh isaanneé óochiahchehchewiak.
4-5 Heem deéla Jesus diíak bakáau ii shéehilak “Hinna akíssatdeewacheeitcheesh bilaxpáaktaahilak baa daásdeek. Balee ashkoowáte balee íchissak alachiwakáauashim chínnaawilikkuuk. Ammaa kaaléesh díalaalakak dáhkuxshilak ítchiihmaachik.” huuk.
Biiwaxúa bas bacheeítchiwishik. Haak akíssatdee ham is bacheeíttuua bíik. Hawáteem kuss baláak “Dáah.” baat díaik. Haak “Húuh.” baat kúh díaik. Bashkawáashe kuss hilíasheewaak. “Hilíatah.” baat kúh díaik.” hek.
Jesus iikukkák chilásak ak píisshe dáalaaliiosh kuss iikussáak hilíasheek. “Hinné dii baachiweéwiiluk. Hinna bacheé an bii kalátchekaashe Israel bilaxpáakeehtaa héele ak ilappahkáleetak.” hek.
Hileen iilápaacheesh aasúua kuss chisshíilom hinna is baa anneewishéesh alíatdeetak.
Jesus akbíasshim dáakbachee shéem kaka bilaxpáakahchek.
Hinna íwahkooteesh shíakaashissaa awaasúualahum Nain huuash Jesus koóm kuss déem akáxphawassdaaweesh dak bilaxpáakahkaashim kúh áxpak daáuk.
Heelak ko awaasúualahoosh áaxxee binnaxché bilía koosaa duúlom bilisshée dúushiiwiak koon aák asaalák aalaáuk. Akbíasshim dáakbachee kuttáchim koók. Hinna awaasúualahoosh kuhtaa bilaxpáakeesh iiahkaásuum áxpak duúok.
Baxxiilaatúuash hinna bíash íkaalem daásdeeakuuak kuss hilíasheek. “Díiwessaah.”
Déela hinna bilissheeísshe dússhihtak hileen áattattaa ak dúuxaasheesh óochiak iluúom kalakoon hilíasheek. “Iisáakshikaataa chilaáh.”
Hinna iisáakshim kala shéesh awaakkáalaatak kootáa iláak datchík. Heem Jesus hinna iisáaksheesh isahké kukúk.
Hileen bilaxpáakeesh koóum chilásak ii Akbaatatdía dáashe báaxxiiak baaihkammáatak kúh hilíashiiok. “Akbaatatdía ammaaihchiláakuuhcheesh baatcháachkaashim balee héelass húuhchek. Akbaatatdía chúuss baa hilím is bilaxpáakeesh balee chichíkaahuuak balee kuxshík.” huuk.
Hinna Jesus is baa al iichiwéesh awé Judea huua kuhtaa dak awé áaxxee kootáa aláxalaa déek.
John Akbaawilihpíhche akáxphawassdaaweesh báasak Jesus kuss déehchek.
John akáxphawassdaaweesh ham koóum Jesus ammaa baatcháatuum díash xaxúa ii John áxp iichiwaáuk.
Heem John koóm akáxphawassdaaweesh iilápuum iláak báasak Baxxiilaatúuash kuss déehkaak hilíasheehchek. “Hawátam balee héelass huuwíash díi xuh baa ihéem it awóonmiilu?” haalah.” hem kootúuk.
Hileen bachéesh duúla Jesus diíak kuss hilíashiiok. “John Akbaawilihpíhche kon díss balee báashik. Balee hilíasheehchek. “Hawátam balee héelass huuwíash díi xuh baa ihéem it awóonmiilu?”” huuk.
Koolaléesh Jesus koóm baa anneewishé dak baa baakuhpée dak ahkaáshe óochiahkaalawak baleiláaxxawiia isshíalaak déehkaalawak baa ishtáleete xaxuatáahilia kúh baa íkaahkaalawik.
Kalakoon Jesus koóm bakálaa díak hileen bachéesh kuss hilíasheek. “Chissáak dáak John diíak baa an díawee ammaa alákaak ammaa díikukkuuash ii áxp iichiwáalah. Baa ishtáleeteehtaa baa íkuuk. Ak díilisseehtaa díiluuk. Baaalapúaoochiassee óochiook. Baa ahkúxdeeteehtaa baa iikukkúuk. Hawátuum kala súuhtaa kaka chilúuk. Baa baatcheeshkáate baleiichiweeítcheesh ii baachimmíhkuuk. Akbaatatdía an daásdeeakuuash kuuwíash ko ii biichiweék. Ammaa an díawee ii bii élahkuuk. Ammaa an díaweesh ii bii élahkuuk.
Haak ak bii kaláttaalaatak ak bii aashtáchisseesh ko ii an daásitcheesh óhchikaapiihmaachik.
Heelak hileen John akáxphawassdaaweesh chissáak daáush kalakoon Jesus hileen bilaxpáakahkaashim ak kooléesh hinna John ala kooté ko ii iichiwaák hilíasheek. “Koolaléesh sáapass dalaáu? Awalashiipím anneettáahileesh kuss sáapalakaa dalaáu? Bilaxpáakalataamneetkaateem kúmmaam huché héeleen bikkaakáateem hawass dashkák dahkulák ko kala kootdák ko alákaawialuu?
Baaleetak. Daléela sáapalakaawialuu? Bacheelák ihkuluchikaáshdak ko alákaawialuu? Baaleetak. Ak ihkulutchikaásak akítchilaak bacheeítchikaashaasuua ak kooléesh koóuk.
Heem daléela sáapalakaawialuu? Akbaatatdía ammaaihchiláakuuhchem koó? Kooták hinné dii baachiweéwiiluk. Kala héele baatcháachkaashe koók. Baa iíschiisaaleetak.
Iíschiisaa Baawaalaáchim Baaxpéesh awúuan an baalaátuuash John ko kuhkuuk.
“Dishootchiisáa ak iláawako báawasak déewahchewiim an daléewialeesh baa ákkuuwiialakuihmaachik.”
Hinné dii baachiweéwiiluk. Ak awé alasshihchéesh kala héele baatcháache John koóhtaa Akbaatatdía hawátuum hawassíiakuuash héeleen kal iiháakkaashkaate dak hawéesee dak baatchaachkaasáak John kuk doosaléek.” hek Jesus.
Heehtaa hileen Pharisees kootéesh dak baleilíiaakaxpissee ak éhchekaasheesh dak John ihchi bilihpíhchehchessuuk. Akbaatatdía baa hilíkalatchessaak an baa íkuchkakuua díassuum ii xíassaahkuuk.)
Kalakoon Jesus kalachií iláak hilíasheek. “Iiluk Akbaatatdía an baa íkuchkakuua ak díawiasseesh ala kootúua shóotuu? Ko bilaxpáake ala kootúuash hinné ii baa xíassaawahchewiik.
Baakáate ko kan dii kala kootúuk. Anmaaiiwaaíaschiluua koon awáatak iiwaanníak dáasaasak kuss hilíashiiok.
“Iiwaanmíakissak ii bach áxpuua buúm iikóoshkissuua baa kóoshbalakuuhtaa dáalissawaleelakuussuuk.
Iiwaanmíakissak bilisshée bulushíikissak ii dúusaau buúm dáammuuhtaa díshtamneeoleetak baa dáawatchiissuuk.”
Eeh iwak baakáateesh ko kan dii kala kootúuk. John Akbaawilihpíhche kuk awalashiipéesh koolíiak óossheetaahile duushíssaak baáchuuwilaxxee isshíissaam díiluan hilíasheeluuk. “Baaláaxaachik. Baleiláaxxawiim axúa awúualak.” duuk.
Bilaxpáakdaakbacheesh kuk húula baa duusák baa isshíim hilíasheeluuk. “Baa duúshisaak baa isshiiták kootáa bálee ii baakakíiwishdioo akkulutché dak ak baa kxawíihile dak ko héeleen dahkúk.”
Baa an díawuua sáapdahtaa disítchilaassuuk. Heehtaa sáaptaa sáapdaht ammaa ala sheelúua John dak balee akáxphawassdaaweesh Akbaatatdía is díiannee kuhteetaa an dáalaaliiosh ii an baa baánmalaau baa annámmaak ítchikaashbuuash ko ii baa xíassaak.” hek Jesus.
Pharisee kootám Simon huum Jesus kussáak.
Pharisee kootám Simon huum Jesus kussáak. Heem déela aasúua biléelak kootáa baaiihulishoopé kuss pátchilaa xapák kal áxp baa duusúuk.
Hinna awaasúualahoosh koon bíakalishtam ak baa kxawíihilim an bilaxpáake ítchisseesh kalakoon Pharisee kootéesh aasúua koon Jesus áxp baa duusúuash ehkaáhak húula hinna ashéesh biléelak baatám óoshitchikaatam awúuan iiwaapáachisuum kuleék.
Hinna bíakalishteesh húula Jesus ichanmishéen iluuák chíaxak is damneé Jesus iché áakass xapíhkaak kalakoon isshiiá ii kulushíitak iché iispáhtak iiwaapáachisuuash áapchiaxxuk.
Hinna Pharisee kootám ak kusséesh íkaak baa chilasshihkáak “Hinna bacheé Akbaatatdía ammaaihchiláakuuhche koolák hinna bíakalishteesh ak iché dússhihcheesh baa iháatdiak an bilaxpáake ítchissaam ala kooté éhcheihmaachik.” hilíachik.
Heem Jesus hinna Pharisee kootéesh kuss hilíasheek. “Simon baa dii baachiweewiáwaak.” hem “Jesus bii baánnilaak bii chiwaawakúh.” hek.
Jesus bakálee díak baleiichiweém ii baa xíassahcheesh chiwaák hilíasheek. “Bacheé iilápkaasuulak hinna bacheelák is bálee kuss dúttak ala kak íiwishdiooleetak. Hawátdak pilakisáa chiaxxó hawáte kúh chiaxxúaa pilakák kuss dúttuuk.
Hileen ak bálaalutcheesh ihch aliilúuleetak ii al íiwishdialeetam hinna bachéesh baa íiwishdiahchessaak.” Kalakoon Jesus hilíasheek. ““Hileen dúupta shóokee kon hinna bachéesh ichisshikaaséek.” dilíachi?” hem
bakálee díak hilíasheek. “Hinna hawátam ak pilakisáa chiaxxó dútchim kalaaxtakúuash koochichéek.” hem “Baa sheelée kooták.” hek.
Kalakoon Jesus iikussáak hinna bíash íkaalaatak it Simon kuss hilíasheek. “Hinna bíakalishte alákaa? Dáasuua bínmaaleesh bii dáhchikitcheessaam binnák bii dákak baché ii bii íisshimnahchessaak. Heehtaa hinna bíash kuk húula is damneé ii baché íisshiwak isshiiá ii kulushíichik.
Dís ashbínmaalim bii asshóoliia daassaak. Heehtaa dáasuua bínmaaleesh kukáakan hinna bíakalishte kuk baché iispáhtalahkak ko ii an bii íchissheesh ii xíassaak.
Dís ashbínmaalim bii sápdahchessaak tasshé basshéele ii díalaassaak. Heehtaa hinna bía kuk iiwaapáachisuum óolaa baché áapchiaxxawakuk.
Dii baachiweéwiik ii íwahkoochee. Hinna bía ammaa kxawíihileesh ahkaásheesh kalaaxtakuúosh kalako ii an bii íchissheesh baatcháachik. Heehtaa bilaxpáakeem baa ala kxawíianniash kooshtakáatdak kalaaxtakuúosh kalako ii an bii íchisshe kúh doosaléek.” hek.
Kalakoon Jesus hinna bíash kuss iláak “Baa ala kxawíiannialeesh kala kalaaxtalákuuk. Kan baa hámneetak.” haak
hileen ak ashbiléele hawéeseesh íin bat shéess iláau ahóoshtakaattaak “Hinna bacheé sapéelak baa ala kxawíiannioo kalaaxtakuuwíalak koóhtaa kootíihmaachik.” huuk.
Heelak Jesus hinna bíash kuss hilíasheek. “An baa dáhkalatcheesh ko ii dii kulustakuúok. Dáak kal íttalahkuh.” hek.
Hinna íwahkooteesh piishchiiséekaattaa kalakoon Jesus ashalakulúuash aláachkis dáak Akbaatatdía an baa hawasséewiash áappaa baleiichiweeítcheesh ko ii iichiweék. Hileen iiaxpíluupeesh áxpak daáuk.
Deéla bía iihámmisuum anneéowisuum Jesus óochiahkaak kúh baleiláaxxawiia isshíalek. Héeleen Mary Magdalene huum baleiláaxxawiia sáhpuakaashim axúa awúuan isshíaleesh dak
Joanna huua dak Susanna huua dak bía ihée ahúm dak. Hinna Joanna chilée Chuza huua Herod ishkawáashbacheeitche koók. Hileen bíash kúh áxpak dáak kuxsák chipiakuúok.
bacheém baaapáalawuussiio dúhkaak déehcheesh
Hawáttaa bilaxpáake ashalakuluuá shíishiaahe kukaa Jesus ko kuss duúom iihámmishtaahiluum iiwátxaaum kalakoon baleiichiweém ko chiweék.
“Hawáttaa bacheelák is awé kuhtéetaa baa awuússiiak hileen baaapáalawuussiio dúhkaak shóohcheleeht déehchelak alíianneekaate hám kuhtaa xapáahuulak alachíschitaak daáum dakáakkaate duúla duusúuk.
Awé an biíwishe hám koon xapáaheesh apáaluuhtaa heelolak binniíoleetam chóosaahuuk.
Awé awuuá baaxxée ichíhchisshiia koolúum hám héelahchiichia xapáahuulak apáaluuhtaa ítchissuuk. Ii kooté baaxxée áappaa apáaluua ahó ii háaksee baaapáale ítche úutak kaáuk.
Awé al ítche hám koon xapáahuulak apáalittak baatcháachkaashe ii al áhchapaale háw ahkaásak hawá kooshtáauk.” Jesus hinna iichiwéesh uhpé aahiiák kalakoon hiisáa iláak “Dáhkuxuuwishdak díikukkukchiiaalah.” hek.
Jesus akáxphawassdaaweesh báxxak hilíashiiok. “Baaapáalawuussiio ii balee aláxp díichiweesh ii balee baachimmílahcheesh iisalakusseé balee chiweeítchiiawilikkuuh.” huum
kuss hilíasheek. “Akbiipíisshelaweesh díilum Akbaatatdía an bacheeítchikaasheesh dak an dii hawasséesh dak baa al aaxuá an balíia ko ii dii baa éhchehchek. Heehtaa bilaxpáake balee hawéeseesh baleiichiwaáum ko kuttách iikukkúuk. Heem
“Ishtúuwisheeht baa íkaassaak ahkúxbisuuhtaa baa iikukkússaak baa éhchessuuk.” huuk.
“Hinna baleiichiwéesh iisalakusseé hinné koók. Hileen baaapáalawuussiiosh Akbaatatdía al ilíia koók.
“Hileen baaapáalawuussiio ham alíianneekaate kuhtaa xapáahuuk.” beesh hinné koók. Ak kooléesh baleiichiweeítcheesh iikukkúuhtaa Chíisbishe húula hiiáhak kulushkúak aaláak kalátchessuulak hiliachik. Kalako ii Akbaatatdía bíassuum iléewiassaak.
Deéla “Hileen baaapáalawuussiio ham biiá áakeen xapáahuuk.” beesh hinné koók. Akbaatatdía al ilíia ak iikukkák baaihkamáatuuhtaa an baa kalátche xéepkaatak ichíhchissaauleetdassheen baa chúuss deekaaséelolak an baaihkammáatuuash ii xapíiak ii koowíiok.
Deéla “Hileen baaapáalawuussiio ham baaxxée ichíhchisshiia héelahchiichia xapáahuuk.” beesh hinné koók. Baleiichiweeítcheesh ak iikukkák éhkaak isítchiiohtaa bale baa eé dak bálaa dak ammaa isítchiio dak ko bassáahkaak ii ihchi baashitchíiok. Heem hinna Akbaatatdía baa hilakuúosh dak ala kaláttuuash dak haamnawák áhchapaalissuuk.
Aaleéla “Hileen baaapáalawuussiio ham awé al ítche koon xapáahuuk.” beesh hinné koók. Bilaxpáaktaahilak baa tátchikaatak Akbaatatdía al ilíia al iikukkóosh kalaaxtássaak baa ihkúanneetak baaapáalawuussiiosh apáalittak baaxawuá ahkuluttúulak ko kala kootúuk.”
Biláakisshe baatóhkape biaxséen dúushiissaalah.
Jesus hinna baleiichiweém ii baa xíassaahkaak hilíasheek. “Kala chihpashdák bilaxpáakeem biláakissheem aláxiialak baa áakeen al íkuuan dúushiim ak biléele an daáu ii íkaaohmaachik. Baatéem biaxséen dúushiissaak balealaxapéem isaawiaxséen dúushiissaalohmaachik.
Baa al aaxuóosh xaxuatáahilia shiáhnak aa iikuschíohmaachim kal ii baa xíassaahcheohmaachik. Hilaakée an balíia xíakaatdahtaa shiáhnak éhcheohmaachik.
Bilaxpáakeem baa ala koottáahile an baánmaliiash éhchewiakaashdak áatche áxpihkaakuuohmaachik. Deéla bilaxpáakeem baa ala koottáahile éhchewiassaak kootáa baa iikukkuwíassaalak ammaa éhcheesh shóohkakaatdahtaa kulutchíohmaachik. Hinna íwahkooteesh kalako ii an baánmaliiash díikukkukaasaalah.” hek.
Jesus isahké dak akúpbachee dak áxp ilíiwiook.
Heelak Jesus isahké dak akúpbachee dak kuss duúlom bilaxpáake ahó ii an diíoleetak.
Heem Jesus chiwaák “Awéeleen disáhke dak dakúpbachee dak dii óoluuk. Dii íkaak dii inníiwiook.” helem
Jesus hutbaatcháachim oochiahkaáhik.
Baapím Jesus dak akáxphawassdaaweesh dak báasheem dahpák kuss hilíasheek. “Dáawaan hinna bilichkisée áakuhchiss beéwook.” hem daáuk.
Hinna dáalaaliiosh Jesus iháwik. Kalakoon hutbaatcháache bilé hinna báasheesh ii ílutchikaalawim ii binmuúss déeish ditchiláachik.
Deéla Jesus xachíiak kuss hilíashiiok. “Jesus balee chipbíak.” Heelak Jesus ittáak chilaák hinna huchéesh dak binnaxxiché baatcháacheesh dak kuss iláak aliláshim koowaáhuum baatát chitchísseetak daachík.
Heelak Jesus akáxphawassdaaweesh kuss hilíasheek. “An baa dáhkalattuuash shóo? It bii biálaassuu?” Kalakoon chilásak dúhpupeeak íin bat shéess iláak hilíashiiok. “Kuk kala shóotaatdak ii huché dak bilé dak koóuhtaa hinna bacheé al ilíia díook.” huuk.
baleiláaxxawáaum bacheém axúa awúualuum
Deéla Gerasene bilaxpáake al áaahkuua awé Galilee kuk áakkaako kooléesh diíok.
27-29 Kuhteen bacheém baleiláaxxawáaum axúa awúualuum awaasúualahum koosáhteesh ko kukaa húuk. Hinna baleiláaxxawiiash héele hawátdak hinna bachéesh ihch alíinneettaak baaík díahcheik. Heem ak íassee koóum áale dak iché dak úuwatchilia ii daxtúua ii shéehinnom dúttatak ihchi dússhipak heelem baleiláaxxawiiash an baa hámneete ko kuss kaláahchek. Baa kushko baaaxúassee ii díassaak awaasúua kooléessaak anmilissheelúusaau kuhtee an dahkó koók. Hinna binnáaske diíom Jesus iikuxpílem kootáa hinna bachéesh Jesus íkaak húula híik. Jesus hinna bale iláaxim ii baa ashícheesh chiweetaahiláak “Hinna bacheé axúa koon díikustah.” hek. Hinna bachéesh ilísaak ishóocheen ámnitdek. Aapchalakukussahke aahiiák “Kan bii an dilútchishootdaawialaa? Jesus Akbaatatdía baa iíschiisaaleete dáakbachee díim éwahchek. Dii baawakíim bii iáxxohchessaawakuh.” hek.
Heelak Jesus báxxak “Daláshsaakiio?” hem bakálee díak “Baláshe Ahkaáshe huuk.” hek. Ii íwahkooshee baleiláaxxawiia ahkaáshim axúa dahpúuk.
Heelak baleiláaxxawiiash Jesus bakíikaasak. “Awushím ichéeshdeeteesh balee kuss déehchessaawilikkuuh.” huuk.
(Koosáhtaattaa shiché héelahkeetaa daxpitcheeúuxe ahúm baa duusák áaahkuum is akchilitúuwishim íassiiok.) Heelak kala chii Jesus bakáaaattuua ii shéehilak “Akian daxpitcheeúuxe axúoo ko balee dahpíhkaah.” huum koochéek.
Heelak baleiláaxxawiiash hinna bachéesh koon iikusták deéla daxpitcheeúuxeesh axúoo dahpáahuum kalakoon iluúhkaak binnáaske amnía báakum ammuúss dáak bilé awuúkkaa dáahak bilichkiséesh koon dahpáahak chipáahuuk.
Hileen akchilichéesh koóum baa ala kootéesh íkaak kaláak deéla awaasúualaho dak áaxxee baa aláachkis basáak ii iichiwaáuk.
Kalakoon bilaxpáakkootaa iikusták deéla baa íkaawishbiak Jesus diílom bacheém iísko baleiláaxxawiia ahúm axúa awúualeesh Jesus kuxsakúuash kal ishtatáachissak ichanmishéen awáatak daachík. Heelom is baaaxúasseewisak ammaa dasshihché alíatdeetak daachím íkaak chilásak kootáa dúhpupeeok.
Heem hileen bilaxpáake hinna bacheém Jesus kulustakúuash ak íkeesh ii iichiwaáuk.
Awé Gerasene bilaxpáake xaxúa Jesus alaxaxxúum bakáak iháass déehchewiook. Heem Jesus báasheesh dahpák chisshíiwiam
38-39 hinna bacheém hilaa kulustakúuash koóm húula Jesus bakáak áxpak déewialelak díassaa kuss hilíasheek. “Dáak dáakuak Akbaatatdía an dii daásdee ammaa díalakoosh ii aláxp díichiwaah.” haak déehchek. Kalakoon déela hinna bachéesh awaasúualahoosh hiiák hinna Jesus díakuuash bilaxpáake áxp iichiwaák aláxalaa déehchek.
Jairus dáakbia dak bíam Jesus iíttaashtee dússhihchim dak
Jesus koóm chissáak déesh kuhtée híilem bilaxpáake iihámmishtaahiluum ak óoleesh óhchikaapuuk.
41-42 Bacheém Jairus huuash alachiwakáauashe akxalússhihche ko hawéesh dáakbiakaate is báalee axpíluupaachim dáakkuttacheesh anneéwisak ii kala sheewíak. Heem húula Jesus ishóoche hiiák ishuushpattáawaatak bakáak hilíasheek. “Bii áxpak baasúua kuss dáawakuh.” hem Jesus áxpak déem bilaxpáake ahó ii bat páatchiwishishtuuk.
Baa héeleen bíam kúh anneéwishim íile ala xapíialahkoosh ii baa ashíche kan báalee axpíluupak. Kootáa is bálee xaxúa akbaalía shíishiaahe hiiák ii íhchish bálaa haawíiak kootáa it óochiassaak.
Hinna bíash Jesus píishko huuák iítaashtee assahké dusshihtéelem kala kookaásheen is íile ala xapíiash oochiáhik.
“Sapéen bii dússhihchi?” hem Jesus bilaxpáake áaxxee baa chiweewaxúook. Kalakoon Petersh koóm hilíasheek. “Jesus dii áaxxee bilaxpáake ii bat páatchiwishishtuuk.” hek.
Heem Jesus hilíasheek. “Sapéelak bii dússhihchim ii éwahcheesh an bii baaxpéesh ham baxúa koon iikuschík.”
Jesus kuss hilíashéek. “Bíakaataa dii óochiawahchewiawaalak kootíihmaacheesh dáhkalatche baatcháachim kal ii dii alíatdeetak. Dáak kal íttaalahkuh.”
Jesus it iláalatcheesh héelapko kalakoon sapéelak hinna Jairus aasúua kukaa huuák kuss hilíasheek. “Daláake kala shéek. Akbaawaachimmíhcheesh kal an dii kuxshíleetak. Baashitchéssaah.” hek.
Jesus al iláaush iikukkák Jairus kuss hilíasheek. “Baa dii chiwaáush ii xawaáhnessaak dalásbaheelaalessaah. Heehtaa bii bii bíakaasak bii bii kaláttaah. Heelak daláake óochiawahchem chiléihmaachik.”
Jesus húula hinna Jairus aasúua hiilák kalakoon Jesus dak Petersh dak John dak James dak hinna bíakaateesh aksée dak hinna awaasúuash biléeluuk. Heehtaa bilaxpáake ihée biléelihchessaak.
Bilaxpáake ak kooléesh iixaxúa íiwuua baatcháachiiak baalapammitáahiluum íkaak. Kalakoon Jesus kuss hilíasheek. “Díiwaaaatchissaalah. Shéessaak. Ittákkaa iháwikaatchek.”
Hileen bilaxpáakeesh Jesus ilikkákkaahiluuk hinna bíakaateesh kala shéem éhkuum.
Jesus hinna bíakaateesh ischéetiiak kuss hilíasheek. “Balaakkáat chilaáh.”
Heem hinna bíakaateesh kaka bilaxpáakak kalakoon chilaaláwik. Jesus hileen akséesh chiwaák “Baam duushíhkaalah.” hek.
Akséesh chilásuum kalakoon Jesus chiwaák “Hinna baa kooté baa ihée chiweéssaataahilaalah.” hek.
Baapím Jesus bacheeiiaxpíluupeesh báasak déehchek.
Jesus koóm iiaxpíluupeesh iláak an baatcháacheesh kuuák baleiláaxxawiia shíishiaahe bilaxpáake axúa awúualuuash ii isshíalaak déehkaak baa anneéwishe dak baa baakuhpée dak ii óochiahkuua kón kuúk. <img src="images/Luke_09.1-22.jpg" />
Luke 9.1-22 <a href="https://www.youtube.com/watch?v=yy7pk-_rrr4&list=PLoDMmx9LIxpPsNunG2nTbgmFOkHvXbLUd&index=7" class="web-link">LUKE Video</a>
2-5 Kuss hilíasheek. “Akbaatatdía an baa hawassíiakuuash ko ii díichiwáalah.” haak “Baa baakuhpée dak ak anneéwisheesh dak óochiahkaalah.” hek. Jesus kúh chiwaák “Hinné hawass daléewialuua baa daáu dak bale iitché dak baa ísshe dak óosshee dak bálee dak bale iíttaashtee alakúke dak kuleéssaalah. Ashéem daliíolak koon dii ishkawuúhkuulak koon kaáu aa shóon ko awaasúualakuluuash dáakkatbialuulak hilaa dáalah. Ko awaasúualakuluuash dalíiolak dii iáhaahuulak koon kaássaalah. Disáhpuua dústak puuxké chilappiliák dípatchissaa kootáa dáalah. Al iháatuuash ii baa xíassee koók.” hek. Jesus hileen iiaxpíluupuuash baa chiweéitchiiak koowíiak kalakoon déehchek.
Heem dáak awaasúualaho aláachkis dáalaaliiok. Baleiichiweeítcheesh chiwaakuuák shóoleeht bilaxpáake óochiahkaalaaliiok.
Herod baa ala koótalaaxtak “Iwak Jesus huua sapée?” hek.
Deéla Jesus dak akáxphawassdaaweesh dak is baa al iichiwaáu asíitdak awéesh ak xalússhihchem Herod huuash iikukkalahkúk. Haak bilaxpáake ham hilíashiiok. “Eek bacheé John koóm kaka bilaxpáakak húuk.” huum ii Herod baa chilasshihchílem baa ala koótalaaxtak.
Bilaxpáake iháaulak kúh “Akbaatatdía ammaaihchiláakuuhchewaakkussahkee Elijah huuash koók.” huuk. Haak bilaxpáake hawá kúh iíschiisaa Akbaatatdía ammaaihchiláakuuhcheesh hawátam koóm chilaák húuk.
Herod koóm hilíasheek. “John áape dappáxbahcheesh hinné baa kuss biikukkák balúua sapée?” haak kalakoon íkaawiataahilik.
Jesus bilaxpáakahkaashim baa duushík.
Deéla hileen bacheeiiaxpíluupeesh koóum hawass daáwuuash daákkak duúla Jesus diíak ammaa an díoosh ii áxp iichiwaáuk. Kalakoon Jesus daásbaannatchiihaak áxpak dáak “Bíilaahkaa bitaaxbaáhak baák ashalakuluúm Bethsaida huuash ko koon bakaáhmuuk.” hem daáuk.
Heehtaa bilaxpáakahkaashe ala koolúua ehkaáhak an daáu píisshe daáuk. Jesus koóm hileen bilaxpáakeesh íkaak iláak Akbaatatdía an baa hawasséesh ko ii iichiweék. Kalakoon ak anneéwishe isaanneéo óochiahchek.
Ko áhpaasee hileen iiaxpíluupeesh duúla Jesus diíak hilíashiiok. “Hileen bilaxpáake kan déelahchelak áaxxee al áhte ashalakulukkúluuaahe kuss dáak ammaa duushchíilak ala koolé chíilioh. Ko ítchiihmaachik. Baa anneettáahile ko balee koolák.” huum
baaleettaa kuss hilíasheek. “Díilaa baa duushíhkaalah.” hem bakálee díak hilíashiiok. “Kala shóotbaak koótbuuk he? Bas baaxawuaóosuua chiaxxukáatak bas buóo dúupkaatak ammaa buusúua kala koowikáatak. Baaleettaa bíilun baák hileen xaxuatáahilia bale ammaa duushé awíaschinmakbiilu?” huuk.
(Bacheé kuttáche ak koolé chimmúum pilakisáa pilaké iichiaxxaatúuk.) Jesus akáxphawassdaaweesh kuss hilíasheek. “Bilaxpáake kulukkúluuaahe chiaxxúaa pilakattáchiilittaa awáachihkaalah.” hem
Kalakoon Jesus hileen baaxawuá chiaxxukaásheesh dak buá dúupkaasheesh dúttak báakuss íkaak chiwakáak Akbaatatdía kuss “Ahóoh.” haak kalakoon dúusheesheetaak akáxphawassdaaweesh kuuák chiikuss hileen bilaxpáakeesh dúmmachihchelem
bilaxpáake iixaxúa baa duusák iaxpásuum ammaa duusúua alaxpé hileen akáxphawassdaaweesh chilakappúum baaísshe axpíluupam ílutchikiiok.
“Jesus Akbaatatdía kon dii húuhcheesh koottáahilik.”
Baapím Jesus koóm chiwakáalatchim hileen akáxphawassdaaweesh áxpak koolúum kalakoon kuss iikussáak hinné báxxak hilíasheek. “Bilaxpáake bii sapéek hiliatuu?” hem
hilíashiiok. “Hám “John Akbaawilihpíhchesh koók.” huuk. Heehtaa hawátuum “Elijahsh koók.” haak deéla hawátuum kúh iíschiisaa Akbaatatdía ammaaihchiláakuuhcheesh koóm chilaák húuk.” huum
kuss hilíasheek. “Kootdák díiluk dalásshootuu? Bii sapéek diliatuu?” hem Petersh ilaáhak hilíasheek. “Akhuuwíash Awóonmakaaush Akbaatatdía balee héelass húuhchewiash díik.” hem
kuss hilíasheek. “Diiluk kan bii élahkuua díixaxua ii dilíissaak ii díichiweessaataahilaalah.”
Jesus an baailíshewiash dak an dappeewíoosh dak ii ilíik.
Jesus kúh hilíasheek. “Bilaxpáakdaakbacheesh baatcheeshkaássaak baa baatcháache ahchúuss déehcheohmaatdak baaisáate dak akchiwakíiwacheeitchikaashe dak baleilíiaakaxpissee ak éhchekaashe dak koóum baa hilíkalatchessaaohmaachik. Dappeéohmaachihtaa baáhko ii dáawiia Akbaatatdía chiléhchelak kaka bilaxpáakiihmaachik.”
23-26 Kalakoon Jesus bilaxpáake xaxúa kuss hilíasheek. “Bilaxpáakeem awé ammaa ala kooléesh ko bassáahchelak kalako ii an bilaxpáake ii baa koochihtéesh xapíialak shóohtaa ítchi? Hinna awé áakeen an dii bilaxpáakuua ko aláchissak áakiluuxiipduulak an balíia áappaa bii dilússhituulak kalako ii an dii bilaxpáakuua ii baa koochihtéesh xapíilaalohmaachim bíh dii beéssaawohmaachik. Heelak baapéem Bilaxpáakdaakbacheesh kala chii báakukkoko húulak alasáashiiwaaxpeesh áaxxeetaa koolíihmaachik. Haak Iilápxe Akbaatatdía dak bilaxpáakiaxpawishbaaxpee dak alasáashiiwaaxpaauash héeleen kúh koolíihmaachik. Koottannák kúh dii ilusshíchiohmaachik. Heehtaa an dii bilaxpáakuua díhkulupiak bii bassáalahkuulak an dii bilaxpáakuua ii baa koochihtéesh alóolapak dáhkuleelohmaachik. Ak bii píisshe dée átdewialak ihchi háakahkaak baatách xaxúa dúusaak cheéshdaak baaptatchée baawatbakálee chiiák baa chúuss déekaasak heelak kala hilaa bii píisshe húuihmaachik.
Ala koottáahile ko dii baachiweéwiiluk. Hilaakée hám dii héeluuan ak iluuák daachéesh it dashíssuua Akbaatatdía an bacheeítchikaashbiash alákaalohmaachik.” hek Jesus.
Jesus iisé ihkummíilak táachiiaatak.
Hinna íwahkoosheesh kalakoon baapé duupahpéeliche Jesus koóm Petersh dak John dak James dak awaxaawím isshíss aaléesh isshé diíom koon chiwakíiwiak.
Hinna chiwakáalatcheesh kalakoon iisé ihkummíilak táachiiatak baaaxúassee kúh sáasaak chíatak kúmmaam kalíhchiia saasaáheetdak ko kala kooták.
Al akúkaa húuleettaa bacheé iilápuum Akbaatatdía ammaaihchiláakuuhkuum Moses huuash dak Elijah huuash dak koóum
iluuák kaák sáasaak táachiiatak kaáum Jesus áxp iláaattuuk. Jerusalem kuhtée koon al ihchi dappeéhchewiak ko ii Akbaatatdía baa íkuchke kootdák hiliacheesh ko ii áxp iláauk.
Hinna íwahkooteesh Petersh dak áxpeesh iháwuuash ittaáhak heelom Jesus alasáashiiwaaxpeesh dak bacheé iilápuum áxpak iluuák kaáum íkuuk.
Hileen bacheéom Jesus ak áxpak ilíiash kan déewioom Petersh Jesus kuss hilíasheek. “Jesus balee hileelé ítchikaashik. Aláatchiiliche dáawiikaasheem díi dak Moses dak Elijahsh dak battaawalakaáhuulak shooták he?” (Petersh sáapii íwahkoosheelak alaaxták.)
It ilíia úhpaahiissaa al akúkaa húuleettaa ahpaaxám húula iaxuáhim Jesus áxpe iiláwiikaasuuash dúhpupeeok.
Hinna ahpaaxéesh héeleen bale áapchim kuss iláak hilíasheek. “Hinné bii balaakák. Bulutták ii baa díawaak. Al ilíia xaxúa díikukkaalah.”
Hinna íwahkooteesh kalakoon Jesus íkaalom ittáchkaatak. Petersh dak John dak James dak koóum hinna baa baatcháacheesh íkuuash koottaléesh ii iichiwaáuleetak.
baleiláaxxawiim shikáakam axúa awúualam
Baahkiiluupée hinna awaxaawéesh koon ammuúss duúlom bilaxpáakahkaashe koon diíok.
Al akúkaa húuleettaa baa kulúuash héeleen bacheém hiisáa iláak “Jesus dik baa baánniliiitchilaam hinna balaakbacheé íkaawakak dii baawakíik. Balaákkuttachik.
Akdiiáxphawassdaawe baawakáak bitáaxiiawahcheht aliilúuleetak.” hek.
Heelak Jesus iláak “Tak baa dáhkalattuuleetawík dii bilaxpáaksaapuulak. Dii awáxp áawahkuua ii baa koochihtássaaihmaachik. An dii kootúua ii balásxawiikaashik.” haak hinna bachéesh kuss. “Eek daláake bíss óoh.” hek.
Hinna shikáakeesh Jesus kuss huualáwim kalakoon baleiláaxxawiiash axúa dúhpupeehkaak awaílichihchek. Kalakoon Jesus hiisáa iláak hinna baleiláaxxawiiash alilásak isshíalaak déehchem hinna shikáakeesh óochiahkaak iilápxe kukúk.
Hileen bilaxpáake iixaxúa Akbaatatdía an baatcháachkaashe ii hinna baa baatcháachim díash chilásuuk.
Jesus an dappeewíoosh kala chii ii ilíik.
Hileen bilaxpáakeesh koóum Jesus ammaa an día chilásaatchilom akáxphawassdaaweesh kuss iikussáak hilíasheek.
“Hinna baa dii baachiweewiáwuua díikukkukaasaalah. “Bilaxpáakdaakbacheesh koóm kala saskáat bacheéom dúttak bilaxpáakbatshuoom kukúohmaachik.””
Heehtaa baa éhchehchessuum ámnaaxtuum kalako ii hinna íwahkoosheesh sáapahchelak alaaxták báxxuwioohtaa alaxaxxúuk.
Akáxphawassdaawe héele baatcháachkaashiihmaachik.
Jesus akáxphawassdaawe koóum iixaxúa bach aashtátak “Balee héele shóokee ko baatchaachkaaséeihmaachi?” haak áaahkuk.
Heem Jesus koóm bach aashtátak áaahkum sáapii kootúulak éhkaak daachím baakáatam dúttak ihchi bakúteen iluúhchek.
Heem Jesus kuss hilíasheek “Bilaxpáaksapeelahtaa hinna baakáate balásheesh ii sapíhchelak bii bíss kootúulak ko kala kooták. Ak bii sapíhcheesh hinna ak bii húuhcheesh ko kuss kootúulak ko kala kooták. Kan dii héeluua baa iháakkaashkaateesh kala ko baatchaatéek.” hek.
Ak dii iichúulessuuash dii óhchiptuuk.
John koóm Jesus kuss hilíasheek. “Jesus baa an balee díalahche díawuuk. Heehtaa bacheém ílakaan awákuum dalásheesh dáasaasak bilaxpáake axúoo awúuan baleiláaxxawaaum bitáaxiialawik. Balee hawássaam ko ii koochéewahchessaawiawuum ammúuleetak.” hem
kuss hilíasheek. “Oochiahchessaalah. Ak dii iichúulessuuash dii óhchiptuuk.”
Samaria bilaxpáake ala koolúua Jesus híihchessaawiook.
Jesus koóm Akbaatatdía ala kulutchiwíash kala koosáhtalawim kalakoon daasé díak kootáa Jerusalem kuss déek.
Heem hileen ak píisshe dée ham koóum báasak iisalakusáa déehkaak deéla awám Samaria huuash koon ashalakuluúm diíak baa ákkuuwiiakuuwiook.
Heelem hileen bilaxpáake ashalakuluúm ak kooléesh kuss íkaawiassuuk. Iiaxúa Jew kootám Jerusalem kuss déewiam éhkaak ko ii kootúuk.
Hileen akáxphawassdaaweesh James dak John dak hinna íwahkooteesh éhkuulak Jesus báxxak “Jesus bilée báakukkoko húuwahkaak hileen bilaxpáakeesh ko ii haammaáhuu xuh shóotbaawoo? Elijahsh an díash koótbaawook.” huuk.
Jesus iikussáak alilásak hilíasheek. “Diiluk díhchi dáalaaxtuuk. Dii ak baa bakánniassuuk bah. Díiluk baa daásdeeak bach íchissaalah.
Bilaxpáakdaakbacheesh bilaxpáake iléewiak ko ii húuk. Baa haawéewiak ko ii húussaak.” hek. Kalakoon ashalakuluuá iháam kuss daáuk.
Bilaxpáakuum Jesus píisshe déewioohtaa áakaawachissuuk.
Hinna alíianneetaa dáalaaliiosh kalakoon bacheém húula Jesus hiiák kuss hilíasheek. “Shóoss daléelaht dii píisshe baaléewihmaachik.” hem
Jesus bacheé iháam kuss hilíasheek. “Bii píisshe húuh.” hem hinna bachéesh kuss hilíasheek. “Jesus koochihkáa baakuák ashíko ammaa díawaawiiish daache ítchiwaak hilaa aa shóon biilápxe koolássaalak kala hilaa booák dii awáxp hawass baalaáhmiik.” hem
kuss hilíasheek. “Hileen Akbaatatdía ak alaaxtéesh kuk súulak ko kala kootúum íilaa is bilisshéeo dúushiiilush daachik. Dik diilaxúa Akbaatatdía an baa hawasséesh ko ii iichiwaák hawass dáawih.” hek.
Bacheé iháam húula Jesus hiiák kuss hilíasheek. “Jesus dii píisshe baaléewiawaak. Heehtaa koochihkáa baakuák bas bilaxpáake éhchewahkaak hilaa dii awáxp baaléewiik.” hem
bakálee díak kuss hilíasheek. “Bii píisshe daláak kalakoon dípattak baa diháalissaalak Akbaatatdía is bilaxpáake héeleen baa díalaawialaalahtaa dii anníihiissaak.”
Baapím Jesus akáxphawassdaawe héeleen sáhpuaa pilakám báasak déehchek.
Hinna íwahkooteesh kalakoon Baxxiilaatúuash koóm bacheé iháaum ii sáhpuaa pilakám dúttak páttak kalakoon kuss hilíasheek. “Díixaxua dii hawass déewahchewiawaak.” hek.
Kalakoon hilíasheek. “Baaxawuá ala talíahchewioo ahák baatcháachihtaa ak baa hilé iikooshtakáatuuk. Hinna íwahkooteesh kalako ii baa talíahkuuwacheeitche chiwaák. “Dís ak baa hilé an baa talíahkuua kuss déehkaak kulutchíhkaah.” haalah.
Dáak díhch íasseekaasaalah. Dii hawass déewahkaak iisaxpúatahchewishkalaakeem cheétahkaasheem héelass bulusshípuulak ko kan dii kala kootíohmaachik.
Bálee dak baaísshe dak disáhpe alakúkee dak kuleéssaalah. Hinna alíianneetaa dalaáulak amméaxeen bilaxpáakshootdaht alákuulak díinniissaalah. Dáannaaulak ii dii dakshípkaatiohmaachik.
Ashéem bínnaaluulak koochihkáa ak koolé baa attaakuuíttak hilíashiiaalah. “Dáasuuishkawuuash íttaaahkaalah.”
Hileen bilaxpáake baakoon daaták baa iháassaak baa daásdeeolak al íttaaahkuuash koochihtíihmaachik. Heehtaa koochéessuulak hinna al íttaaahkuuash kootássaaihmaachik.
Awaasúuash dii biléelihkuulak ishkawúuan káalah. Sáap dii duushíhkuulak duusáalah. Iwak ii sheewéesh ak baa hilé ammaa díash ii íiwishe díakuuilush daachik. Haak hawass daáwak awaasúua iháata diíssaalah.
Ashalakulúuam daláalak dii kussúulak óosshee dishóochissiiolak duusáalah.
Ak kooléesh baa baakuhpéesh dak ak anneéwisheesh dak óochiahkaalah. Haak hinné chiwáalah. “Hilaakée Akbaatatdía an bacheeítchikaasak an baa hawasséesh kan dii díiok.”
Heehtaa ashalakulúuam daliíolak dii iáhaahuulak kootáa ashhéelass dáak hilíashiiaalah.
“Hinné éhkaalah. Hilaakée Akbaatatdía an bacheeítchikaasak an baa hawasséesh díilu kan dii diíohtaa iiliiwiátuuk. Heem hinna ashalakulúuash puuxkéehtaa batbuúo ala híia koon bahkulushíituuk. Ii koótbuuash Akbaatatdía dii iichúuluuash ii baa xíassaawahkuuk.” haalah.
Hinné dii baachiweéwiiluk. Baapanmaachilasshihtúuash koottannák awaasúualahum Sodom huuash bilaxpáake ala chilasshihchéesh kuk doosaléeihmaachik. Iwak ashalakuluuá bilaxpáakuum dii iáhaahuuash iischiisaataahiléeihmaachik. Hinna kuss íwahkoosheesh Jesus hileen bacheé sáhpuaa pilaké iiaxpíluupam dútcheesh dúupattachiia iisalakusáa hileen ashalakuluúom ala hiiwíash kuss déehchek.
ashalakuluúom koon bilaxpáake ak baa kalátcheleeteesh
Chorazin bilaxpáake tak baa baatcheeshdíalaaliiluwík. Bethsaida bilaxpáake tak baa baatcheeshdíalaaliiluwík. Díhchi baa chúuss déelahchelohmaachik. Baa baatcháachkaasuum díawaawalakuuash baaleetdak Tyre dak Sidon dak kuhtee koon koótbaalak koolaléesh kukaa daasúua kxawáau ii ak batchíikaasheetak bale is bíiwaaisshe ko ii baaaxúassee hilák bilápche awáatak ihch ii díaohmaachik. Kal ii hilíatuuash ihchichéhkaak ammaa kxawíihiluuash haawéewiak ko ii koochéeohmaachik.
Heem baapanmaachilasshihtúuash koottannák Tyre dak Sidon dak bilaxpáake kuk ala chilasshihták al ihch iáxxokaasshewioosh kuk baheeláak diiluk baatchaatéeihmaachik.
Haak díiluh Capernaum bilaxpáake.
“Balee báakuss báaxxiiak ii balee chikittaawilikkuúohmaachik.” diliataatdelelo? Baaleetak. Diiluk bale shéesh ala koolúua Hades huua ko kuss daléelohmaachik.
Kalakoon Jesus bacheé sáhpuaa pilakák iiaxpíluupeesh kuss hilíasheek. “Ak dii iikukkák dii kaláttuuash dii áappaa bíh bii kootúulak ko kala koottáahilik. Ak dii iiwiátuuash bii iiwiátuulak ko kala koottáahiluuk. Ak bii iiwiátuuash ak bii húuhcheesh kúh iiwiátuulak ko kala koottáahiluuk.” hek.
Akáxphawassdaawe sáhpuaa pilakéesh chissáauk.
bakálee díak hilíasheek. “Kooták ii koótduuash hilaakée Chíisbishe kal ihch alíinneetam Baaiiwaakoochihtéesh koon ammuúss passhím déem kúmmaam kalíhchiia saasaáheetiiluash kootám awákaak.
Iaxassee dak dahpítaache dak ii alássawuoo balákuulak an dii iáxxohkuuleetiihmaachik. Haak dís kootáau Chíisbishe dak baleiláaxxawiia dak diiiichúuluulak dáxsheelohmaachik. Hawásshootat ii dii díakxawiioleettaahiliihmaachik.
Hileen baleiláaxxawiia dii iikukkák ammaa díalahkuua díoo ii baalíhkammaachissaalah. Itchihk Baaiiwaakoochihtéesh koon dalásuua kan baalaátuuash ko ii baalíhkammaataalah.”
Koottaléesh Jesus koóm Baleiláaxbaaxpee ii baaihkammáatak hilíasheek. “Axée dii ala koolé dak hinna awé áake bacheeítchikaasheesh díik. Bilaxpáakuum al attúuleeteesh baa ala koottáahile ko éhchelahkaak hawátuum baa éhchekaasuuash baa ala koottáahile éhchelahchessaak. Axée al ítchilahcheesh koóm díaleesh ii dalásheesh balasáasak “Ahóoh.” baak.”
Kalakoon Jesus hilíasheek. “Biilápxe baatách xaxúa bakák bii hawasséehchek. Biilápxe koóm bii sapéelak ak éhchekaashe ittáchkaatak. Biilápxe sapéelak ak éhchekaashe bittáchkaatak. Hawátuum bahchilakappák Biilápxe sapéelak kúh éhchewahkaawakuk.
Kalakoon iikussáak hileen akáxphawassdaaweesh íluttataattaa kuss hilíasheek. “Ammaa alákuua ak íkuua kalako ii dalásittuuk.
Hinné dii baachiweéwiiluk. Baapbaawassáako Akbaatatdía ammaaihchiláakuuhche dak bacheeítchikaashe dak ahúm koottaléesh hilaakée hileen ammaa alákuua íkaawialom heehtaa áakass dúschissuum ii íkaassuuk. Hilaakée ammaa díikukkuua kúh iikukkuwiálom heehtaa áakass dúschissuum ii iikukkússuuk. Oolituuhtaa it baaleetak.”
Samaritan kootám an baa daásdeesh
Baapím hinna baleilíiaakaxpissee ak éhchekaashim koóm iluuák kalakoon Jesus chilasshihchiwíak báxxak “Jesus bii baánnilaawakuh. Shóotbaalak kalako ii an bii bilaxpáake ii baa koochihták he?” helitdelelem
kuss hilíasheek. “Baleilíiaakaxpissee an baalaátuuash saakíio? Haak an dalásaxchiia shóota?” hem
hilíasheek. “Dís Akbaatatdía kussee daláse dak an dii bilaxpáakeesh dak an dítchiash dak al ii baa dáasshihcheesh dak xaxúa ii aláchisshilak kala koók. Haak an díhch aláchissheesh kúh aláxpiilaasshiia kootáakuuh.” hek.
Jesus bakálee díak hilíasheek. “Koottáahilik ammaa ala sheelée. Kuhtaa díalaalak an dii bilaxpáake ii baa koochihtíihmaachik.
Hinna bachéesh ittákkaa baa báxxussaak saakéewialak éhkaak ii baa xíassaahchewiak. Heem kalakoon Jesus báxxak “Kootdák awáxpiiwasshiia sapéeo? Eek dilíia xiassaakaassaáhmakuk.”
Jesus bakálee díak baleiichiweém ii baa xíassaahcheesh ii iichiwaák hilíasheek. “Bacheelák Jerusalem kukaa Jericho kuss déelak kalakoon amméaxeen akbaaataalúulak áakasheeak dúttak baaaxúassee kulushiáhak baatcheeshkaássaak itta dappeélaalak koon akúss shítak daáuk.
Hinna íwahkooteesh piishchiisáa akchiwakíiwacheeitchilak hinna alíianneesh kuhtaa déelelak hinna bacheém baatcheesshíiosh koon akúss shítuuash íkaak kooxiíssaa ímmilak déek.
Haak bacheelák ashanmaléaxxiia Levi huua atdák kúh húula íkaak kooxiíssaa ímmilak déek.
Bacheelák Samaria kukaa húuash is ahpisée áakinnaak hawass dáawak hinna bachéesh awéen baachéesh húula íkaak daásdeeakuuak
húula hinna bachéesh hiiák axúa al iáxxo baáchuuwilaxxee ii íisshiwak tasshíiak ápaalia díakuuak kalakoon hinna is ahpiséesh áakassiiak kalakoon balealaxapashdák kuss aaláak koon íkaakuuak hawassíiakuuk.
Ko chilaákshe hinna balealaxapashé ak éesh bálaaulak kuuák hilíasheek. “Hinna bacheé íkaakuuawakuh. Baaláak bahchisshíilak hinna an baa dii íiwishdiawee an baakóoxissee dii íiwishdiawaawiik.”
Kalakoon Jesus hilíasheek. “Hileen bilaxpáake dáawiit shóokee ko hinna bacheém akbaaataalúum baatcheeshkaásshiiosh áxpiisshiia koó?”” hek.
Hinna baleilíiaakaxpissee ak éhchekaasheesh hilíasheek. “Hinna bacheém ak baa daásdeesh koók.” hem hilíasheek. “Dáak hinna an día kootáalah.”
Jesus koóm Marthash dak Marysh dak ashbiléelik.
Jesus dak akáxphawassdaaweesh Jerusalem kuss daáum amméaxeen ashalakuluúm diíak daxxoótdom hinna bíam Martha huum kootáa Jesus kussáak.
Heem isooké Mary huua húula Baxxiilaatúuash ichanmishéen awáatak an baa baáliliiash iikukkukaáshbiam
Heem Baxxiilaatúuash kuss hilíasheek. “Basahchíitkaataa Martha baaik ii díhchi baailíshelaahtaa
baa hawátkaatam baa iíschiisaaleetam dáhkalaaxtak. Hinna Marysh baa ítchikaasheesh ko dútchik. Heem áachiahmioolak baaleetiihmaachik.”
Baapím Jesus ala chiwakáau ii baa baachimmíhchek.
Baapím Jesus koóm déela chiwakáalattak koowéelak akáxphawassdaaweesh hawátam Jesus báxxak “Baxxiilaachée ala chiwakáau balee óowiiah. John Akbaawilihpíhchesh kuk akáxphawassdaaweesh ala chiwakáau óoweek.” hem.
kuss hilíasheek. “Dáhchiwakaaulak hilíashiiaalah.
“Axéekaataa báakukkuleen Akbaatatdíakaataa daláshe bahchikitcheekaásuuk.
Bilaxpáakkootaa kúh koochéeoh.
Dalóolak bilaxpáakkootaa hawassáalaalak ítchiihmaachik.
Baaiiwaakoochitéesh kuhtée dilíiiikukkak ammaa dalásalakooteesh kuhtáakaattaa kootúuk.
Hilíssheekaateen hinna awé áake kootdák bilaxpáake kúh dilíiiikukkuulak ítchiihmaachik.
Baaptatchée ammaa buúshbiiilush daache bilikkuúh.
Ak balee díakxawiiash xaxúa biiluk an bahkalaaxtawakúuash hilaakée dii baawáxxak bíiluh balee kootáawilikkuuh.
Baa al iháateesh balee ímmiilihkaawilikkuuh.
Ammaa ala kxawíiash balee híihchessaawilikkuuh.”
5-6 Jesus ala chiwakáau ii baa baachimmíhcheesh ii baa xíassaahkaak hilíasheek. “Dii sapéelahtaa óotchia héelapeen díilapaache kuss daláak kuss hilíasheelaalak. “Baa baláskootassaawem kalakoon biilápaachim hawass dáaweesh bíss ashbiléelihuum eewakbiáwaaht ammaa ishóochissaawaaleetak. Biilápaachee óossheem bakúh.” hek.
díilapaacheesh aasúua ishkawúuan díss iláak “Bii ditcheeshéessaah. Biixaxúa kan baaxapúum bilía chichútbuuk. Baachilewiáwaassaak dii bahkuxshíssaawihmaachik.” hek.
Kalakoon Jesus hilíasheek. “Hinné dii baachiweéwiiluk. Hinna dii díilapaachihtaa xachíilaalak chilaalákussaak eelákussaahtaa ákahchiia xachíilaak dáawaxxak dilúukaashdak háaksee díalakuihmaachik. An dakáale xaxúa díalakuihmaachik.
“Akbaatatdía ala kuss chiwakáau kúh ko kala kooták. Akbaatatdía kuss dáhchiwakaaulak baa dakáalaalahkuulak háaksee dákuohmaachik. Baa dáhchichiinnakaaulak kúh alóhchikaapdohmaachik. Bilía dáalitak koómnaassuulak dústalakuohmaachik.
Bilaxpáaksapeeolaht ammaa kaalúuash ákahchiia kaaláaahkuulak kuúohmaachik. Deéla ammaa chichíiluuash chichíilakaaulak háaksee óhchikaapiohmaachik. Haak bilía diták koowéessuulak háaksee dústakuuohmaachik.
Bacheé sheen dii sapéeolahtaa daláakuua óossheem díiluss kaalúulak bale ammaa duushxawíiam ko duúshdahkuuk he? Baaxawuá díiluss kaalúulak bíiam ko dákuuk he? Ta xuh búam díiluss kaalúulak íaxasseem ko dákuuk he?
Haak ihkéem ko kaalúulak dahpítaacheem ko dákuuk he?
Heem dii ala koottáahile dii batshúoohtaa baa al ítche élahkuum ko daláakuua dákuuk. Báakukkoole Díilapxuua Akbaatatdía kuk dii iíschiisaataahiluuk. Heem Baleiláaxbaaxpee kuss dakáaluulak kuk ko dákuohmaachik.”
Pharisees baleilíissaam xawáak shiíok.
Baapím baleiláaxxawiim bacheém axúa awúualam kón ilíihchesseesh Jesus kon isshíalaak déehchem hinna bachéesh ilíik. Heem hileen bilaxpáake iiahúum íkaak chilásuuhtaa
Hám Jesus kuss hilíashiiak chilasshihchiwíook. “Báakukkoko dáalammaahile ii baa xíassaalahche díalaalak awákaawiawuuk.” huuk.
Heelom Jesus ammaa an dasshihtúuash éhkaak daaták kuss hilíasheek. “Awé shóonnahtaa bilaxpáake bach áxp baa hilíssuulak baa bach ílapeeak baa haawíihmaachik. Haak ashishkawuuhawáte kúh bilaxpáake bachiichúuluulak xawuá xapíihmaachik.
Haak Chíisbishe kúh kala koottáahilik. Dúuppeelaak ihchiichúulelak kootáa iluualaatbíalak kooták he? Iwak ii sheewée hilíasheelaak. “Beelzebul an baatcháacheesh baleiláaxxawiia ko ii isshíalaak déehcheik.”” bii duuk.
“Beelzebul an baatcháache ko ii díak ii baleiláaxxawiia isshíalaak déehcheik.” bii deesh hileen aláxpaatuua shóotaak baleiláaxxawiia isshíalaak déehcheilu? Heem ammaa an díailuash ammaa bii sheelúua baaleettáahileesh ii xíassaakaashim ko ii díhchi baa aalaliíok.
Heehtaa baaleettaa Akbaatatdía an baatcháacheesh ii baleiláaxxawiia basshíalaak déewahcheik. Heem Akbaatatdía an bacheeítchikaasheesh dii héeleeluua ii baa xíassaak.
Kalakoon Jesus ii baa xíassaahkaak hilíasheek. “Bachéem itchíakaasheem ii baa ihch áhchihpasshe kulaák aasúua íasseelak baa eé ak dússhihchileetiihmaachik.
Heehtaa bachéem itchiakaaséem huuák dúttak awáss aahiiák ammaa ii daasshéesh ii ihmíak heesh áhkachiahak ipúalehchelak baa eé iilápaache áxpak baa ihkummáchiohmaachik.
Ak bii óhchipchissee ak itchúuwiissiiosh koóuk. Ak bii kuxshíssaak ak bii áxp baa hilíssee kan biiiichúuluuk.”
Baleiláaxxawiiash kaka chisshíik.
Kalachii Jesus baa baachimmíhkaak hilíasheek. “Baleiláaxxawiiam bilaxpáakeem axúa awúuan iikusták déela hawass dáawak awúum an bínneettaahileesh shíishiaahe chúuss dáak al ihchisshichíilak baa óolapdeetdak hilíasheeihmaachik. “Hilósh an bii ala kooléesh kuss bahchisshíiwiik.” haak dáak
ala kooléesh híilelak ak koónneetak ashím ishkawuuá kala chilakaxxák baa hoowéettaak chúhkeettuulak ko kala kooták.
Kalakoon dáak baleiláaxxawíia xawiikaasée iisáhpuoom dúttak óola ala kooléesh chimmíchiilak áxpalahkak an bilaxpáake ii háaksee konnaa xawiikaaséeihmaachik.”
Akbaatatdía koóm an daásitche ala koochihté bilikkuúk.
Heelak Jesus koóm iláalatchilem baa ala kuluuá héeleen bíam áapche alásaasaleettaak kuss hilíasheek. “Disáhke ak dii bishíhcheesh ak dii áatchiihcheesh ammaa an díalee ko ii an daásitcheesh óhchikaapik.”
Jesus bakálaa díak hilíasheek. “Kootáhtaa ak daasitchikaaséesh Akbaatatdía ak ilíiiikukkak ak kalátcheesh koóuk.”
Dáalammaahile ii baa xíassee balee íkaahkaah.
Hileen bilaxpáake áxpihkaalamnak kuss hilíasheek. “Hinna baapé bilaxpáake ak baa kxawíihileesh baa iháatdiak baa baaleete kuss chiwakáaush kootáa bale áalammaahile ii baa xíassaahche ihchi óoweehchewiook. Heehtaa baaleetiihmaachik. Akbaatatdía ammaaihchiláakuuhchem Jonah huuash ii baa xíassaawahcheesh kuttáchik.
Hinna Jonahsh ii baa xíasseesh koóm Nineveh bilaxpáake íkuuk. Heem Bilaxpáakdaakbacheesh kúh ii baa xíassee koóm hinna baapé bilaxpáakeesh íkaaohmaachik.
Bíawacheeitchikaashim uhpássee ak kooléesh awé hawatéem kukaa húula Solomon ammaa éhcheesh ko iikukkuwíak. Haak baapanmaachilasshihtúua hiilák hinna bíawacheeitchikaasheesh kúh iluuák hinna baapé bilaxpáakeesh ak batshúash ko baa aalíiohmaachik. Heehtaa hilaakée Solomon kuk baatchaachkaashissáak hawátam baa baatchaachkaaséem baa héeleen dahkúhtaa it kootáa iikukkuwíassuuk.
Nineveh bilaxpáake Jonahsh al ilíiash iikukkák baa ala kxawíiannioosh ii ihkulupíak al ihchi an dúttuua kulussáak ítchiiok. Haak baapanmaachilasshihtúua hiilák iluuák hinna baapé bilaxpáake ak baa kxawíihileesh ko baa aaliíohmaachik. Heehtaa hilaakée Jonahsh kuk baatchaachkaashissáak hawátam baa baatchaachkaaséem baa héeleen dahkúhtaa it kootáa ihchichéhchewiassuuk.
Daxúa awuuá ala sáashiia ílutchikiih.
Kala chihpashdák bilaxpáakeem biláakissheem aláxiialak baa áakeen al íkuuan dúushiim ak biléele an daáu ii íkaaohmaachik. Baatéem biaxséen xuh al íkuuleeteem koon dúushiissaaihmaachik.
Díshte biláakisshe ko kala kooták. Ala sáashiia díshte ko koon biléelik. Heem díshte xawíileetdak ii daxúa awuúko ala sáashiia ílutchikiihmaachik. Heem díshte xawíilak daxúa awuúko kootáa ala chihpashé ílutchikiihmaachik.
Díshte íasseeitchikaassaah. Koótdaalak daxúa awuuá ala sáashiiash chihpashíssaaihmaachik.
Tak baa baatcheeshdíalaaliiluwík.
Jesus koóm iláalatcheesh koowéem Pharisee kootám húula kussáam áxpak aasúua kuss déek. Biléelak baaiihulishoopé kuss awáachik.
Hinna Pharisee kootéesh Jesus isché koochihk íisshiwissaa baa duushbíam íkaak chiláshik.
Heem Baxxiilaatúuash kuss hilíasheek. “Pharisees kooté diiluk dís baatiiwilisshíio dak dís baatúua dak áakaako alíisshiwitchiluuhtaa awuuá it shishíak dalásawuuko ala kooté ko kootúum baa kxawíia dak bale baa eétichisshikaashe dak dii ílutchikuuk.
Dii bilaxpáakbaalaaxuuk. Akbaatatdía áakaako dak awuúko dak kon díak.
Baaleettaa baa baatcheeshkáate dís baaté ammaa awúuale dákak baa daáu al aláchissuuash kúh dákuulak Akbaatatdía an dii íkuua baatách xaxuatáahilia dii hoowéetiohmaachik.
“Pharisees kootéesh tak baa baatcheeshdíalaaliiluwík. Ammaa al iháatdialuuash dishóocheeluuk. Ii kootéesh dís datshíia Akbaatatdía hám dákuuhtaa baa bach kuxxáalahchessaak Akbaatatdía aláchisshissuuk. Hinna ammaa an díalaalakuua koómnaassaak dii baa tátchikaatak baa bach kuxxáalahkuuash kúh kalaaxtássaalah.
Pharisees kootéesh tak baa baatcheeshdíalaaliiluwík. Ammaa al iháatdialuuash dishóocheeluuk. Bilaxpaakkuluuáhit ko xuh alachiwakáauasheet bínnaaluut balealawáache ii chikittúuash koon dii awáachihkuulak hiliachiiluk. Haak díhch asíitdaawialuut anmaaíaschiluua koon bilaxpáake dii chikittaák díiluss “Shóotaachi?” huulak diliachiiluk.
Tak baa baatcheeshdíalaaliiluwík. Anmaalúusaau ii xíassaaleetuum bilaxpáake áakeetaa basáak dáakahkuum alaaxtatáahiliiluash ko kan dii kala kootúuk. Ammaa al iháatdialuuash dishóocheeluuk.”
Baleilíiaakaxpissee ak éhchekaashe hawátam koóm bakálaa díak hilíasheek. “Jesus balee baachimmílahcheitchihtaa hinna baa sheelée kúh ii balee dáawahchik.” hem
bakálaa díak hilíasheek. “Baleilíiaakaxpissee ak éhchekaasheesh bilaxpáake baa baalúulialahkuum áakaawachissuuk. Heehtaa diiluk ialichkáateeht díalaassaak dáhkuxshiwialaassuuk. Heem tak baa baatcheeshdíalaaliiluwík. Ammaa al iháatdialuuash díiluh dishóocheeluuk.
Tak baa baatcheeshdíalaaliiluwík. Ammaa al iháatdialuuash dishóocheeluuk. Diiluk Akbaatatdía ammaaihchiláakuuhchem dís baaxaalíoo kon dappiíosh annúusaau ii xíassee díalaalakuuash ii dáhchikitcheelitdeleluuhtaa Akbaatatdía ammaa sheéhcheesh díalaassuuk. Heem dís baaxaalíoosh ilíilahkalattuuash ii xíassaak.
Heem ammaa an díaluua ii dís baaxaalíoosh an baa hilúuash élahkaak disítchiluua xíassaak. Iiluk Akbaatatdía ammaaihchiláakuuhche dappiíohtaa diiluk annúusaau ii xíassee díalaailuk.
Baapanmasshipúua Akbaatatdía baa éhkaalaacheesh hilíasheek. “Ammaawihchiláawakbahche dak anmahchilakappím dak kuss déewahchelak hám dappiiák hám baatcheesshéohmaachik.”
Awé an díoosh kalakoon hinna baapé kussee Akbaatatdía ammaaihchiláakuuhcheesh xaxúa dappiíosh hinna baapé bilaxpáakuum batshúoosh díilum diilun dáappiiolak ko kala kootám díiluss chisaáohmaachik.
Kooták hinné dii baachiweéwiiluk. Baapbaawassáako Abel huuash dappiiák kalakoon aa Zechariah huum iiháake alachiwakáauashbaakkussahkeesh koon baleiihulishoopbaaxpéesh píisheen dappiíok. Hinna baapé bilaxpáakuum batshúoosh kon dappiíolak ko kala kootám kuhchisaáuhmaachim tak baa baatcheeshdíailuwík.
Baleilíiaakaxpissee ak éhchekaasheesh tak baa baatcheeshdíalaaliiluwík. Díiluan “Akbaatatdía ammaa ala koottáahileesh éwahkuuk.” duuhtaa an díhchi dilúttuua kuk iháatak ak éhchewioosh baa hínnaassuuk. Ammaa al iháatdialuuash dishóocheeluuk. Akbaatatdía an baa hawasséesh díinnaxuoo bínnaanmialaassaak kootáa ak biléenmiash ishóochiss dáashpak an biléenneetduuk.”
Kalakoon Jesus dáamnak baleilíiaakaxpissee ak éhchekaasheesh dak Pharisees kooté dak kala hilaa iichuulekaasáak baa chiwáxxuua ii shéehilak
Jesus ilíilak iikukkák óolak kaák is biipíiak kalako ii dútchiwioolak hiliatuuk. Baa iháateem sheelák kalako ii dútchiwiak baakoon óolak kaáuk.
Ak isakkupée dii iháass aaléeoh. Díhch íassiiaalah.
Hinna íwahkooteesh héelapko bilaxpáake pilakisáa pilaké sáamnak bat diíak iiahúua ii bach alaschíschitaauk. Heelak akáxphawassdaaweesh koochihkáa kuss hilíasheek. “Díhch íassiiaalah. Pharisees kooté al isakkupée ii baa hilúuash dak an baa baálilaaush dak iiwaaxuapúalioolak ko kala kootúuk. Hinna iiwaaxuapúalioo kooshtakáateem kuluchíshiia dáak áhchapaalak isáakaashiihmaachik.
Hinné kúh kala koottáahilik. Baa sáapkaatdahtaa aláaxuawialaalak anneéleetak puuxké alíaxualahtaa háaksee baapéem áakass iikuschíihmaachik. Bilaxpáake baa sáapkaatdahtaa ammaa aaxuawíoo Akbaatatdía áakass dúschiihmaachik.
Heem óotchia ala chihpashéen baam sheeláalolak píishchiisaa baapéem bilaxpáakkootaa éhcheohmaachik. Awaasúua ishkawúuan díilaahkaattaa dáhchihchilaak baa an diláaush shóotdahtaa ii ashippéeliliiohmaachik.
ammaa dachíliiliiilush daacheesh
Baaleettaa ammaa dachíliiliiilush daacheesh ak dii dappiiák an baatcháacheesh ii Bilée Isée dii kuss déehchewialak kootíihmaacheesh koók. Kootáa ammaa dachíliiliiilush daache Akbaatatdía kuttáchkaatak.
Dakáakkaate chiaxxukaásheem bálaahisshikaate dúupeem ko iiwaaíaschiluuk he? Hileen dakáakkaateesh iíwishdeetahtaa hawátkaatdahtaa Akbaatatdía kalaaxtássaaihmaachik.
Heem diiluk ammaa dachílaauleetak. Akbaatatdía diiluk dii ichissáak díiluss baailishekaasáak dakáakkaate ahkaáshdaht kuk doosaléek. Heem díhchi baailíshessaalah. Kootáa dáashuua áake dísshiio sáamnak Akbaatatdía kuk éhkaalaachik.
“Hinné díikukkaalah. Bilaxpáaksapeelahtaa al íkuuan bíssee iísaaxuassaak bii ilusshíchissaalak kúh Bilaxpáakdaakbacheesh bilaxpáakiaxpawisheesh ishóocheen kootáakuuihmaachik.
Baaleettaa al íkuuan bii éhchelessaak bii ilusshítdak bíh bilaxpáakiaxpawisheesh ishóocheen koótbaawihmaachik.
Bilaxpáakdaakbacheesh al ii iláau ítcheessuulak kuk kalaaxtakuúlewioolak kootíihmaachik. Heehtaa Baleiláaxbaaxpee baa an díash “Chíisbishe kon díak.” huulak kalaaxtakuúoleettaahiliihmaachik.
Dii dúttak díiluss baa iláaulak alachiwakáauashbacheeitchi xuh bacheeítchishiishiaahe ishóoche dii aaliíak díss baa ilíiwioolak dúhpupeelessaalah. Koottannák an díhchi diláalakdiiilush daatak ala saákdaaliiilush daatdak ii díhchi baailíshessaalah.
Ii kooté koottannák kan dilíiwialaak kookaásheen Baleiláaxbaaxpee dii baálilaak ammaa ala sheeláaliiilush daache dii éhchehcheihmaachik.”
bacheém dahíssaam baa éhchewaxxialeeteesh
Hawáttaa bilaxpáakahkaashe baa héeleen bacheém Jesus kuss hilíasheek. “Jesus biiké baálilaak chiwaák ammaa bíiluhchiseesh bii áxpak kulusáchihkaah.” helem
hilíasheek. “Heelak sáapii bíss daluúo? Díilussee ak bii baa íkuchkihcheleetak. Díilapta ak iláalakuua biissaak.” hek.
Kalakoon Jesus bilaxpáakahkaasheesh kuss hilíasheek. “Díhch íassiiaalah. Bale baa eé íchisshissaak alataámmaatchaatdessaalah. Bale baa eé ahkaáshe ko ii dii bilaxpáakassuuk.” hek.
Kalakoon Jesus baleiichiweém ii baa xíassaahkaak chiweék. “Hileen hawáttaa bacheelák dahíssaalak is datshíia koon ammaa apáalak íttak hámmishik.
Baa chilasshihták “Baa apáanmeesh ahó ii an bulushíileetak shóotbaalak.” hiliachik.
Daachían hilíasheek. “Hilóssheekaateen ammaa díawaawiawee kal éwahchek. Bas iichíilaasuua sáawaacheesh éetshii déewahkaak xaxúa bahchínnaak isaáhmaalak baa apáanmeesh dak ammaa beé dak xaxúa kal ishkawuússaawaawihmaachik.” hek.
Daachían baa chilasshihták “Kan baa bahkulushíia báalee hámmishtaahileem kal ammaa baakúumneetak kan balasé buluxáak baalítbiik. Ammaa díawaawiawee kan baa balásduupassaa díawaakisshiwík.” hiliachik.
Heelelak Akbaatatdía hinna bachéesh kuss iláak hilíasheek. “Baa eétichisshe baa éhchewaxxialeetaa hinna óotchia an dii bilaxpáake kal uhpé híiihmaachik. Kootdák ammaa dáhkulushiiash sapéen aaléek he?” hek.
Kalakoon Jesus hilíasheek. “Baa deé ahák dii dahíssaalahtaa baa deétalachisshilak Akbaatatdía an dii al íkeesh kuk ii dii baatcheeshíssaassaak.” hek.
Akbaatatdía ammaa biáwuua koók.
Kalakoon Jesus koóm akáxphawassdaaweesh kuss hilíasheek. “Heem hinné dii baachiweéwiiluk. Ammaa dilúshbialuua dak baalaxuásseeo dak ammaa ii dii bilaxpáakuua kusséesh kuttát dasshihtakaák ii díhchi baailísheeassaalah.
An dii an bilaxpáakuuash kuk baa iíschiisaaleetak óosshee ko kootássaak. Haak daxúoosh kúh kuk baa iíschiisaaleetak baalaxúasseeo ko kootássaak.
Hileen peelatchéesh alákuulak ii baa xíassuuk. Kuk baa awuússeessaak baa talíahchessaak baa hilíssuuk. Is iichíilaasuuleetam an baa kulusáauleetak. Heehtaa Akbaatatdía kon baa duushíhchek. Diiluk dii bilaxpáakuum dii an biawishkaasáak dakáake kuk kootássuuk.
Dii sapéeolahtaa baam ii daláseen daatdák dís baapúua baleanníilawatkaateeht kuk ii áxpilahchewialaalak baaleetiihmaachik.
An dii bilaxpáakuua íilaa kooshtakáatdahtaa áxpilahchewialuulak annúuleetak. Heem sáapii baa hawéese kuk ii baalilísaalakaau?
Akbaatatdía koóm hileen baaapáalikisshe ko ii bikkée ihkulutchíhkaak ítchikaasshek. Iwahkoocheehtaa hinna baapé hileelák chilaákshilak kan baa hámneetiihmaachik. Hinna bikkée al ihkulutchíhcheesh diiluk dii iischiiséeohmaachik. Kootáa an dáhkalattuua iakaáshkaatahtaa dii kootáalakuohmaachik.
29-30 Ammaa dilúshchiilikaassaak ammaa iishdiichíilikaassaalah. Jews kootássaak Akbaatatdía ak alaaxtéesh kuk hilíate ii ihchi baashitchíiakaaum ii daaséen kaakaáuk. Heehtaa diiluk báakukkoko Dáksaau ammaa dakúuwuua xaxúa kal éhchek. Heem baatách dasshihtakaák ii díhchi baailíshekaasshessaalah.
Akbaatatdía is bilaxpáake héeleennewiak ii díhchi baashitchíiakaak bassáahkaalah. Is díiannee an baaxpéesh kuhtéetaa dáalah. Heelak ammaa dakúuwuua dak ammaa ii dii bilaxpáakiilush daacheesh xaxuatáahilia dákuohmaachik.
Awáxpakaateen díikukkaalah. Díikooshtakaatak iisaxpúatahchewishke kooshtakáatdak ko kan dii kala kootúuhtaa ammaa dachílaauleetam baakoon ítche áaahkaalah. Dáksaau Akbaatatdía dii áxpak bacheeítchikaashdewiash ii dii daásdeealakuuash ii daásitchik.
33-34 Ammaa ítchikaashdahche an dii baaláhkeesh ala kooléesh dalásuua áappaa ala koolatáahileesh kúh koóihmaachik. Heem ammaa déesh iiwaaíaschilak bálee dúttak baa baatcheeshkáate ii kuxsáalah. Koótduulak Baaiiwaakoochihtéesh ammaa ítchikaashe ko deélohmaatak ii haámneetak kootáa áxpihkaalakuihmaachik. Kuhtée bálaaisshe xúhtassaak akbaaataalé dak íisuukaate dak an diíoleetiihmaachik.” hek Jesus.
Kúkkan díhch ákkuuwiiak díhch áakhiiaalah.
Baapím Jesus hilíasheek. “Díhch ákkuuwiiak díhch áakhiiak dís biláakissuua aláxiiak baa óolak káalah.
Bacheelák bach áxpawioom baasaxphilúua kussúuash déek. Ishkawáashe óolak kaáum kala kuúm bilía dichím kootáa dústakuuosh ko kala kootáalah.
Hileen baa ishkawáasheesh baa ákkuuwiiak is bacheeíttuua huulák íassiiak kaáulak ítchiihmaachik. Ala koottáahile dii baachiweéwiiluk. Hinna is bacheeíttuuash íilaataahilia ihch ákkuuwiiak ishkawáashe awáachihkaak eekuúihmaachik.
Aaláa óotchia héelapeen ta xuh áashiisee is bacheeíttuua húuih. Heehtaa shóohtaleen huulák hileen baa ishkawáasheesh ihch áakdiiolak íkaalak daasúua íttuua ii ihchinníaituuleetak.
“Hinné éhkaalah. Akbaaataaléem awaasúum biléelak baa ataannák hinna ak eé baaleetdak baleanníile ala huuwía éhchelak aasúua koon daaták baa íassiiak baa ataalíhchessaaihmaachik.
Heem díiluh díhch áakdiiak baa óolak káalah. “Bilaxpáakdaakbacheesh kala húussaak.” diliatdolak koon dii áakasheeohmaachik.” hek Jesus.
baa ishkawáashim bilaxpáaktaahileesh dak isakkupéesh dak
Hinna Jesus ilíiash iháannak Petersh koóm báxxak “Jesus hinna baleiichiwéesh bíiluttat balee dachíwee xuh bilaxpáake xaxúa ko dachíwee?” hem
42-44 hilíasheek. “Baa ishkawáashbacheeitche ala kootíish daacheesh dii baachiweéwiiluk. Baaptatchée baa an díaish daatak xaxúa ishkawáashe hawéeseesh an baa hilúua íassiiak baa duushíhkaak íkaakuuihmaachik. Ala koottáahile dii baachiweéwiiluk. Is bacheeítche hawass déelahtaa hinna baa ishkawáashbacheeitcheesh baa táttak baa éhchelak ammaa díahkuua kuhtáakaattaa díak ítchiiak kootáa annawéeik. Hinna baa ishkawáasheesh baa íkaalaatdeetak baa ihkúanneetdak ko ii an daásitcheesh óhchikaapiihmaachik shóon is bacheeítcheesh chisshíilak. Heem kootáa ammaa éesh xaxuatáahile hinna ishkawáasheesh kukák baa hawasséehcheihmaachik.
Baaleettaa hinna ishkawáashbacheeitcheesh baa dasshihták “Bas bacheeítche shía kuússaaihmaachik.” hiliatdak kalakoon hileen ishkawáasheesh hawéese diták baatcheeshkaássaak kootáa baa duúshbaatchaatak baa isshiiták kaaxuttáannahkuk.
Heelak is bacheeítche ala kuuwía baapé dak baleanníile dak alaaxtám baakoon baa daásduupassaalelak kalakoon alaaxtíia áakasheeihmaachik. Kalakoon hinna baa ishkawáashbacheeitcheesh dashpák datchúshkaashihkaak isshíalaak ak baa kalátcheleete áxpak déehcheihmaachik.
Deéla baa ishkawáashim kúh ammaa díahkuua éhkaak díasseesh an datchúsuua baatchaatéeihmaachik.
Haak hawátuum ammaa an díailush daache alaaxtúum díassuuash kuk an datchúsuua doosaléeohmaachik. Akbaatatdía koóm bilaxpáakeem baa ala kuuá koó xúh baa hawasséehche koó xúh hámmishdak chiwakálaa ammaa an díahcheesh hinna ammaa hawasséesh kannaa áxpihkaak kúh hámmishtaahiliihmaachik.”
Bach iichúulewahkaak éetshii déewahcheihmaachik
“Hinna awé ii kuss bóosh baa aláxiiwaatchaache aawoowiáwaak kan baa aláxiilak baliachkaashihtaa
koochihkáa baam baatcháachim bashóocheelam chúuss baaléewihmaachik. Ii balásxawaawaalicheesh shóon uhpé hiilák kala koowíihmaachik.
“Baa chiaxxápbaawiawaak baa ítchiwaawiawaak bach áxp baa hínmahchewiawaak ko ii hinna awé kuss boók.” dilíachissaalah. Baaleetak. Hinné baa dii baachiweéwiiluk. Boóm kalako ii bilaxpáakkootaa bach iichúulaak éetshii déeohmaachik.
Bilaxpáake ham bii kaláttuulak kalako ii kala hileen ak bach isshóohte aasúuishkawuuosh iichiaxxúum bat shéess bachiichúuleohmaachik. Iiláwiiam dúupkaasheiichúulak haak hileen iilápuuash kúh hileen dáawiiashiichúuleohmaachik.
Ii baa xíassee Akbaatatdía húuhcheesh éhchewiaalah.
Baapím Jesus koóm hileen bilaxpáakahkaasheesh kuss hilíasheek. “Anmíliiwaxpee alápasshiko ahpaaxé apáale baatcháachit alakaáhuut “Kala xalaawíak.” duut kootáa xalaáik.”
Huché uhpáko alápasshikoot húut hilíasheelaailuk. “Tawéekaashiihmaachik.” daalot kootíik.
Disákkupeeisaauk kootáa Akbaatatdía dáhkalatcheelitdelelok. Hinna awé dak awáxe dak ammaa ala kootbía ii xíassaawisuum alákaak sáapbialak élahkuuk. Heehtaa sáapii ii baa xíassee Akbaatatdía húuhchem dáalaaxtataahiluu?
Ak dii iichúuluua áxpak baa chiaxxapíiaalah.
“Díilaa ammaa díalaaliiilush daache dalásuua díalaak díaalah.
Ak dii iichúuluua akbaachilasshihchéesh kuss aláxpak daléesh héelapko it dalaassáa áxp iláak dilíiitchiiak baa daáschiaxxapeewiakaasaalah. Koótdaassuulak aaláa díiluss baa ilíihchelak kúh ak baa daxché ko dii kukúulak anmaalaxtúuashe ko dii kuss aaléeihmaachik.
Hinné dii baachiweéwiiluk. Anmaalaxtúuashe dii koonnák dii iikuschíhchessaataahiluua aa dís baa íiwishdeetuua ímmiluulak kala hilaa dii iikuschíhcheohmaachik.”
Baa ala kxawíiannialuua dilúpiassuulak dii haawéeohmaachik.
Hinna hilíateesh piishchiiséekaattaa bilaxpáake ham ak kooléesh koóum duúla Jesus áxp iichiwaáuk. “Alachiwakáauashbaakkussahkeesh ishkawúuan Pilate is akíssatdeesh Galilee bilaxpáakuum dappiíom is íiluua dak baaaxuawisúum Akbaatatdía kuúosh is íiluua dak bach kuluchísshiiok.” huum
hilíasheek. “Hileen bacheéom dappiíosh batshuakaasáak an bilaxpáakuua xawiikaasáak Galileans hawéese kootássuum ko ii baa baatcháatdiak súuk.” diliatuu?
Hinné dii baachiweéwiiluk. Kootássaataahiluuk. Heehtaa díiluh díixaxua baa ala kxawíiannialuua dilúshiissaak díhkulusshiissuulak dii haawéeohmaachik.
Hinné dáhchichelahkuu? Bilaxpáake iiaxpíluupahpuum Siloam koon awaasúuwaakum áakass xapúum xaxúa súuk. “Hileen bilaxpáakeesh ammaa kxawíilioo baatchaatáak Jerusalem kuhtée bilaxpáake hawéese kootássuuk.” diliatuu?
Hinné dii baachiweéwiiluk. “Kootássaataahiluuk. Heehtaa díiluh baa ala kxawíiannialuua dilúshiissaak díhkulusshiissuulak dii haawéeohmaachik.”
balapáalim buluhpé koon apáalisseesh
Jesus koóm hinna baleiichiweém ii baa xíassaahkaak chiweék. “Bacheelák is datshíia héeleen buluhpíalak apáaliiak kalakoon chichíkaalem buluhpáleetak.
Heelak ak alatshíia hawasséesh kuss hilíasheek. “Báalee kan dáawiim íassaawaak baa apáannak baliatbem baaleetak. Dappaxák bitáaxiiah. Baaapáale hawéese bilikamméessaak.”
Hinna ishkawáashe hilíasheek. “Báalaahawateem kootáalaachihkaah. Koótdaalak áaxxeetaa bahchikaák puuxké áxpiwahchelak awiilúupaalak chilasshihchíh.
Heelak awiilúupaalak buluhpé apáaluulak ítchik. Baaleetdak kan bappaxák bitáaxiiwaawiik.” hek.
bíam dúulaxissheesh
Baapchikittúum alachiwakáauashim ishkawúuan Jesus koóm baa baachimmíhchelak
hinna bíam ak kooléesh báalee axpíluupahpim baleiláaxxawiim axúa awúualak ii dúulaxissak ihkuluxáawialem alíinneetak awáxaalaache kal ii baa koochihták.
Heelak Jesus íkaak kuss hilíasheek. “Bía sheeh huukáweh. Dii bulusshípak disáannee kal óochiawahchem ii dii alíatdeetak. Daláse dúuxaak íttalaachih.” haak
kootáa dúule dússhihtak kala kookaásheem hinna dúule xíssheesh oochiáhnak iluualáwak kootáa baaihkammáatak Akbaatatdía dáashe báaxxiiak kuss “Ahóoh.” hek.
Heelak Baxxiilaatúuash bakálee díak hilíasheek. “Disákkupeeok. Baapchikittúulahtaa díixaxua dís apúuwatbisuua xuh dís ahpisáau dilússhipak iichíilaasuua koon aalaláak bilisshíilahcheiluk buh.
Heelak hinna bíash Abraham is íilannee ko hawéesh hawátam Chíisbishe ihch alíinneetche kan báalee axpíluupahpim hilaa kan bahkuluschíwiiilush daachik Baapchikittúulahtaa.”
Hinna hilíasheesh akiichúuleesh batchooléekaasuuhtaa bilaxpáake hawéese kuk baaihkammáatak ammaa baatcháachanniash íkaak isítchiio ii daásittuuk.
baaapáalawuussiio kala héele iakaáshkaateesh
Kalakoon Jesus koóm kuss hilíasheek. “Akbaatatdía an baa hawasséesh shóotdak hinna baleiichiweém ko ii baa xíassaawahchewiik.
Baaapáalawuussiio kala héele iakaáshkaatdak ko kala kooták. Bacheelák dúttak is datshíia koon awuússeelak háaksee balaxaawé isáatkaashik. Haak dakáakkaate alaakaashúua héelahchiia ihchíssheliailuk.” hek.
Jesus iiwaaxawuapúalioo ii baa xíassaahchek.
Kala chii Jesus iláak hilíasheek. “Ooliakaattaa Akbaatatdía an baa hawasséesh ala kooté baleiichiweé iháam ko ii baa xíassaawahchewiik.
Iiwaaxawuapúalioolak ko kala kooták. Bíalak baaxawualíawiak iiwaaxawuapúalioo dak baaxawuachía ahkaáshdak bach íhkashiak dúxsache aa íhkashiaitchiiak dúushiit dappóoxiik.”
anmiléelim chúakaateesh
Jesus koóm Jerusalem kuss déesh amméaxe ashalakulukkúluuaaheesh shóoleehtaa al ilíiash bilaxpáake ii baa baachimmíhchek.
Heem bilaxpáakam hilíasheek. “Jesus bilaxpáake ak ilíiosh kooshtakáatak he?” Jesus ak kooléesh xaxúa kuss iláak.
“Akbaatatdía is awé an biléeluua chúakaatak. Biléenmiakaasaalah. Hinné dii baachiweéwiiluk. Ak biléenmia iiahúuhtaa al ahó biléenmioolak aliilúuleetiihmaachik.
Hinné kúh ii baa xíassaak. Hinna awaasúua ak éesh iluuák is bilía chissák chichútchelak awéeleen díluuak bilía dáalitak dáawakaak “Bilía dústawilikkuuh.” daalolak díss hilíasheeihmaachik. “Shóokaa dalóolak kúh baalaaxták. Dii sapéeolak dii bii baaláhkassuuk.”
Heelak díiluh hilíasheelaalohmaachik. “Dii awáxp baa buusúum balee baachimmílahkaak ashhéele koon balee baánniliik.”
Heem hilíasheeihmaachik. “Dii sapéeolak dii baalaaxtatáahiluuk. Shóokaa dalóolak kúh baalaaxták. Dáalah. Bii axiissaalah ak baa kxawíihileen.”
Heehtaa Akbaatatdía an bacheeítcheesh koon Abraham dak Isaac dak Jacob dak Akbaatatdía ammaaihchiláakuuhcheesh iixaxúa koóum áxpak awáatuum alákuulak bínnaanmialuulak dii isshíalaak dii déehkuulak díilahchilapaxak díiwuua baatcháatdaalohmaachik.
Heelak huchalahúua shoopát alápasshiko ashbaaihée ahóom kúh duúak Baaiiwaakoochihtéesh koon áxp awáatak baa duushíohmaachik.
Kooták. Hilaakée hinna awé áake ak ii háakkaashkaateesh kuk bassáaohmaachik. Haak ak basséesh ko ii háakiohmaachik.”
Jesus Jerusalem bilaxpáake an daásxawiikaashe
Jesus íwahkoosheesh Pharisees kootúum duúla diíak kuss hilíashiiok. “Kan daáhah. Herod dii dappeewíak.” huum
bakálee díak hilíasheek. “Eek cheétak isakkupéehtaa baa hámneetak. Dáak hinné chiwáalah. “Shóotdaalaht baleiláaxxawiia basshíalaak baa anneé óochiawahkaak shóottannahtaa ammaa díawaawiawee kan bihaánmihmaachik.” haalah.
Heehtaa Akbaatatdía ammaaihchiláakuuhchem Jerusalem awéeleen sheelák annawíssaak. Heem kootáa baa díawaawaalitak baaláawaalitbiiish daache aa Jerusalem baáwihmaachik.”
Jerusalem Jerusalem bilaxpáake ilussheen kuk kala sáapii Akbaatatdía ammaaihchiláakuuhcheesh díiluss déehkuum biiá ii xíhchitdahkaak dáappiio? Akahchiia dii bach aawaák baashchíilisdakaake dáakuua iaxpúua biaxséeliiak íasseeiluash ko koótbaawiawaahtaa bii koochéelahchewialaassuuk.
Jesus bacheém baailísheesh óochiahchek.
Baapchikittúum koóm kalakoon Pharisee kootám bilaxpáaktaahilak asíiteesh bilaxpáakeesh hawéese héeleen Jesus kussáak ammaa an día dak ala xachíia dak íasseekaasuuk.
It awáatak baa duushissáau Jesus ishóocheen bacheém isaanneé baatcháatak iihulé dak áale dak dappúshim koolám íkaak.
Kalakoon Jesus hileen baleilíiaakaxpissee ak éhchekaasheesh dak Pharisees kootéesh dak kuss hilíasheek. “Baapchikittúum koon bas baleilíiaakaxpissuua awúuan an baalaátuua baa anneé al óochiahkuua annawí xuh baaleeta?” hem
ilíissuuk. Heem hinna bacheé dúttak dússhihtak an baailíshe óochiahkaak déehchek.
Heelak Jesus hileen bachéesh kuss hilíasheek. “Dii sapéelahtaa dís ahpisáa xuh dís apúuwatbishim awushéem awuúss passhilák kootáa Baapchikittúulahtaa kala kookaásheen dahkuluttéelohmaachik.” hem
ilíissaataahiluuk.
ala cheéshde
Awáatak baa duushbíoom hinna Pharisee kootéesh is ak ashbiléele bat baa aáppassak balealawáatchikittuua ko kooléewioom Jesus íkaak hinna baleiichweém ii baáliliik.
“Baa baa duushíhchewiak dii kussáalak balealawáatchikittuua koon awáatbiassaalah. Aaláa bilaxpáakasiiteem kúh kussáaoh.
Heelak hinné díilapta ak dii kussúuash koon dii awáachihchewiak húula dii hiiák díss hilíasheeihmaachik. “Al ámnaache hinna bacheé ko koon awáachihkaah.” helak dii batchooléelahtaa díluuak bitéen ámnaatdihmaachik.
Heehtaa bilaxpáakeem dii kussáalak daléelak bitéen ámnaatdak huuák dii hiiák hilíasheeihmaachik. “Biilápaachee kooxaák awáachitchiiah.” helak dii al íkuuan dii chikittaalákum ii kooták.
Bilaxpáakeem ak baatcháatdaak ii báakaatdewialak chiwakálaa Akbaatatdía háakahcheihmaachik. Heelak ak cheéshdeesh kuk Akbaatatdía báaxxiiak chikittaakuukaáshiihmaachik.”
Kalakoon Jesus ak kusséesh kuss iláak “Baa dáhkussaawialaalak díilapaache dak dakúpe dak dís bilaxpáake dak ak baa kúuwissee dak kuk kussáassaah. Koótdaalak bakálee díaohmaachik. Dii kussáaohmaachik.
Baaleettaa shóon baa dáhkussaalak baa baatcheeshkáate baa ihch alíinneete dak ak dúassee dak ak ishtáleetkaate dak kootéesh ko kussáah.
Dii bakálee díawioolak aliilúuleetiohmaachihtaa shóon ak koolássuum Akbaatatdía kala hoowikáattaak baa annawéesh chilúulak dii héeleelak baa bakálee ahóom Akbaatatdía dákak ko ii an dalásitcheesh alóhchikaapdohmaachik.”
baa duusúum baatcháachkaasheesh
Heelak Jesus iláak koowéesh ak áxp baa duushéesh hawátam al ilíia iikukkák hilíasheek. “Baaiiwaakoochihtéesh koon bilaxpáakuum baa duushbíoosh ko ii an daásittuuash óhchikaapik.” hem
bakálee díak baleiichiweém ii baa xíassaahkaak chiweék. “Hileen hawáttaa bacheelák baa baa duushítcheehchewiak baa ahkaáshkussaak.
Kalakoon kal ammaa baa duushíhchewiash kala híim ishkawáashe chiwaák ammaa kusséesh xaxúa kuss déehkaak kuss hilíasheehchek. “Duúaalah. Kan baatách ákkuuwik.”
Heehtaa hileen baa kussúuash déessaawiak is biipchíiluuk. Baa ishkawáasheesh bassáa híia hilíasheek. “Awám hilaa awíaschilim baaláak bahchichawákaawihmaachik. Baawakíik. Bii kalaaxtawakúhkaah.”
Iháalak kúh híilelak “Apúuwatbishe bach iichúa chiaxxukaáshim hilaa awíaschilim hilaakée ko baaláak ammaxxiták bahchichawákaawiawaak. Baawakíik. Bii kalaaxtawakúhkaah.”
Heem iháam kúh hilíasheek. “Hilaa buáwishim baaléewiawaalak anmeéleetbihmaachik.”
Heem hinna baa ishkawáasheesh chissáak is bacheeítcheesh hiiák hileen baa kusséesh al iláaush xaxúa chiweék. Hinna bacheém ak baa kusséesh daaskawáak ishkawáasheesh kuss hilíasheek. “Díhkammissaak asaalák dáak ashéele kootáa alíiannee ak koolé baa baatcheeshí dak ak díilissaa dak ak istáleeta dak ak dúassaa dak xaxúa óoh.”
Heem hinna bachéesh ishkawáasheesh kuss hilíasheek. “Dáak an baa íaschiluua dakkaták alíiannee dak alatshíia dak ak kooléesh ammaa alákee húuhkaah. Heelak baasúuishkawuua ílutchikbaawiawaak.
Heeht baam dii baachiweéwiiluk. Hawátuum koochihkáa bahkusséesh hilaa duúlolak biléenmahchessaawihmaachik.””
Jesus ak píisshe dée chúuss déeohmaachik.
Bilaxpáake ahnák Jesus áxpak dáalaaliiolak kalakoon iískussaak kuss hilíasheek.
“Sapéelahtaa bii píisshe huuwíash koochihkáa hinné éhchekaashdak koók. Sapéelahtaa bii akxíiak aksée dak uá dak dáake dak akúpe dak iiaxúahtaa ko bassáahchelak akbiiáxphawassdaaweesh kuk kala ko hawássaak.
Dii sapéelahtaa dís baawatbakálee dáchiissaak bii aláxpak baa chúuss daléessuulak akbiiáxphawassdaaweesh kan dii hawássuuk.
Dii sapéelahtaa awaasúuwaakum díalaawialaalak koochihkáa íiwishe sáamnak élahkaak dís bálee dáhchichalakaak dii ímmilak kala hilaa díalaaliiish daachik.
Heehtaa koótdaassaa awaasúuwaakum dáhchinneelak kalakoon diháanmialaalak anneéleetdak ak íkee iixaxúa dii ilikkákkaahilak
hilíasheeohmaachik. “Hinna bacheeichkáate awaasúuwaakum chínnaak baa alíipalaaxtak iháalissaak.”
Ta xuh hinna bacheeítchikaashdak dúxxiileewialak is akíssatdee pilakisáa pilaké pilakdák is koochíia kuk pilakisáa pilaké dúuhpaa pilakdák hinna ak dúxxiileewiash baa chilasshihchíihmaachik.
Heelak is koochíia axsheewíalak aliilúuleetiihmaatdak ala koolúua it héemmishtaahiluulak akíssatdee ham báasak déehkaak baawiísh baa chiaxxapéelak bat bachíassaaohmaachik.
Haak díiluh baatách xaxúa koowíiak dúusaalah bii píisshe dalúuwialuulak.” hek Jesus.
Awaxóosam ala kúpdeeteesh xawáauk.
Awaxóose ala kupé íttuuk. Ala kupé haamnák shóotdaak kaka awaxóoskupdahkuuk he?
Awé héelass shítuu xuh bishéechiileele kúh héelass shítuulak aliilúuleetam hawáxiiohmaachik. Dáhkuxuuwishdak díikukkukchiiaalah.
iisaxpúatahchewishkam xapíiash
Baapím bálee ii baakakíiwishdioo akkulutché dak bilaxpáake ak isítchiioleete dak ak ihch alíinneete dak Jesus al ilíia iikukkuwíak ii óoshtachkaauk.
Hinna íwahkooteesh Pharisees kootéesh dak baleilíiaakaxpissee ak éhchekaasheesh koóum íin bat shéess ilíihahoolittaak baa hilíkalatchessaak hilíashiiok. “Hinna bacheeichkáate ak baa kxawíihileesh ko sapíhkaak kúh áxp baa duushík.”
Hinna íwahkooshiiosh Jesus hinna baleiichiweém chiwaák hilíasheek.
“Dii sapéelahtaa dís iisaxpúatahchewishke pilakisáahtaa hawátkaateem xapíilaalak hileen hawéeseesh awachúhkeen alíhchish daláak hinna hawátam xapíiash dáhchichiilak koómnaassee aa alóhchikaapdihmaachik he?
Heelak shóon alóhchikaapdak dalásitche ii baalíhkammaatak dishúuataalaak
aalalákuak díilapaache dak aláxpiilaasshiia dak diláak kuss hilíasheelaak. “Bii áxpak baalíhkammaataalah. Bas úuxam xapíiash awóhchikaapik.”
Hinné dii baachiweéwiiluk. Ak baa kxawíihileem hawátkaateem ammaa ala kxawíianniash ii ihkulupíak an bilaxpáakeesh ihkulussáak ítchikaasshelak Baaiiwaakoochihtéesh koon baaihkammáachkaashkuuohmaachik. Hileen al ahóosh kuk baa tátchikaatdelom ii ihkulusshíiilush daatdeetak hilíatuuash baaihkammáachkuuash doosaléeihmaachik.”
Bálee hawátam xapíiosh Jesus ii baa xíassaahchek.
Heelak hinna óhchikaapeesh iilápaache dak áxpiisshiia dak iláak kuss hilíasheek. “Bii áxpak baalíhkammaataalah. Bas bálaam xapíiash awóhchikaapik.”
Heem kala chii díss hilíasheewaak. Shóon bilaxpáakeet ihchichéhkaak baa ala kxawíianniash dúusaak Akbaatatdía iískussaat bilaxpáakiaxpawishe baa ihkammáachiiluk.”
iisáakshikaatdak ammaa kuss chiseé xapíialak
Kalakoon Jesus hilíasheek. “Bacheelák dáakiisaakshe iilápkaasuulak
baapdák hinna baa iáheesh koóm iilápxe kuss hilíasheek. “Axée baa deé baa an bíss chiseé kan bihkukúh.” helak hileen dáakbachee an baaláhkuuash kulusátak dúuppee kuúk.
Hinna íwahkooteesh shíakaashissaa hinna iisáakshikaateesh baa ala kúuash xaxúa kulutták kalakoon dúatak awé al awateelák kuss dáak koon an bilaxpáakeesh xawíikaassaak baa iháattaak ammaa éesh haawéetaahilik.
Hinna ammaa éesh haawéetaahileesh íkuxxaa hinna awéesh kuhtée bale ammaa duushé hilahpikaáshim bilaxpáake ahkaáshim alíisuua ii shóoleeht sáahuuk. Kalakoon baa héeleen ihch alíinneetak daachík.
Heelak déela bale baa hilichíilak bacheelák hiilák báasak bale baa hilikxawíikaashim ko díak is daxpitcheeúuxe ko íasseehkaak hawasséehkaak baa duushíhkaak ii ihchi baa ashítchek.
Ik eekuússuulak alíishe ii daxpitcheeúuxe ammaa duusúuaht óolichik.
Baapdák daataachían ihchichéhkaak “Biilápxe ishkawáasheesh iixaxúa akítchilaak ammaa duusúua hilahpíssaam baa al akúkaawisak bik baa héeleen balíishe ii baáshbiik.
Alahiláa biilápxe kala kuss baakuáwiik. Heelak kuss hilíasheewaawiik. “Axéekaat bii al alákeen baa kxawíiliawaak dii daásxawiiwaak. Akbaatatdía kúh bii al íkeen koótbaak
“balaaké” daawialaalak bii anníihiissaak. Bii díshkawaashdaalak ko ítchiihmaachik.” baawiáwaak.” hek.
Hinna íwahkoosheesh iilápxe kuss dáakuak. An dée it héemmishdem hinna iilápxe kukaa kal íkaak. Heem al íchisshe dak an daásdeeakuua dak ii dáakeesh alápasshiss basáak hiiák kukaaaaxpák óhchikaapik.
Hinna iisáaksheesh koolák “Axéekaat bii al alákeen baa kxawíiliawaak dii daásxawiiwaak. Akbaatatdía kúh bii al íkeen koótbaak. “balaaké” daawialaalak bii anníihiissaak. Bii díshkawaashdaalak ko ítchiihmaachik.” hek.
Heehtaa hinna iilápxeesh ishkawáashe iláak hilíasheek. “Díhkammissaak dáak bale baaaxúassee ítcheem aaluúak ii díahkaalah. Bale ischássassheem dak huupéem dak kúh aaluúak ii díahkaalah.
Dáalah. Bishéeiichiinnaake ilápkaasheesh aaluúak dappiiáalah. Baa baa duúshbahkaak baawihkammáatbook. Balee daásitchikaashik.
Hinna balaakéesh kala shée ko kala kooták. Heehtaa bilaxpáakak kuúk. Xapíiwuuash kal awóhchikaapuuk.” helak baaihkammáatuuk.
Hinna íwahkooteesh héelapko hinna bachéesh dáakiisaakshe baa isaáheesh kuk is awúua koon baa hinnahkúuan koowíiak ashé koosaa húulelak baláxuukoolak dissúukoolak baaihkammáatuum iikukkulák
ishkawáashe hawátdak iláak “Sáaphiluu? hinna baa saxpé baatcháache.” helak.
“Dichúukeesh baa sáapdeettaa alíatdeetak kala kuúm díilapxe bishéeiichiinnaakam ilápkaasheesh balee dappeéhchek.” helak
hinna dáakeesh baa isaáheesh daaskawáak ashé biléelissaalak iilápxe asaalák bakáak biléelihchewialelak díassaa
iilápxe kuss hilíasheek. “Axée báalee hámmishtaahilim baa díawaawalakak dii iichúuwessaak. Heelak baa hawáttaakaatdaht úuxiihchiiwishdaakeeht bii dákdeetak “Aaláa díilapaache aláxpak ii baalíhkamaachkisshiih.” bii daaleetak.
“Hinna daláakbacheele baa deé al ii día iháattaak bía akihchiiwaalútche ko ii haawéetaahilak kal ihch alíinneetam kala kuúm bishéeiichiinnaakam ilápkaasheesh dáappiialakuk.” helak
“Balaakkáat baaptatchée bii aláxpak hileén dáalichik. Baa an béesh al iháassaaleettaa xaxúa dii daáuk.
baa ishkawáashbacheeitchim alataawitáahilisseesh
Jesus koóm akáxphawassdaaweesh hinna baleiichiweém ii baa xíassaahcheesh chiwaák hilíasheek. “Hawáttaa bacheelák dahíssaalak ishkawáashbacheeitche koóm ammaa eé ala hawassée ítcheessaak baa xapíiam baa aaliíok.
Heem hinna bachéesh dahísseesh ishkawáasheesh iláak kuss hilíasheek. “Shootkéelichi? hinna baa dii shiío. An baa dii hawasséewahcheesh baalaátak bihkukák baa deé kulutták kan dáah.”
Hinna ishkawáasheesh baa chilasshihchík. “Baa balasalakoótdeetak. Bas bacheeítche ammaa díawee koon bii isshíalaak bii déehchewiak. Bitchíassaam awaxakúpbaawiawaalak baalúukaashdak anmeéleetam kootáa baa baawakáak baa baakaanmiáwee kúh bulusshíchik.”
Daachían baa dasshihták “Hilíatbaawiik.” hiliachik. “Hilóssheekaateen ammaa díawaawiawee kal éwahkaak ammaa díawee xapíiwaalak bii inníiitchiiawakak bii íkaawakak bii kussáaulak baliachik.” hek.
Kalakoon hileen bilaxpáakuum is baa íiwishdeetbisuuash iháata innáak báxxak “Bas bacheeítche kuss dís baa íiwishdeete sáawi?” helak
“Baáchuushipitkaate ii taláalioo ísshe isáatkaashe pilakisáak.” helak hilíasheek. “Hinna dís baa íiwishdeete éehkoon awaakkáak baalaátak chiaxxúaa pilakíiah.” hek.
Ii piishilée kúh báxxak “Dís baa íiwishdeete sáawi?” helak. “Baaxawuaapáale ísshe pilakisáak.” hem chiweék. “Dís baa íiwishdeete dúttak baalaátak dúupahpiaa pilakíiah.” hek.
Bacheeítcheesh hinna ishkawáasheesh alataawitáahilissaam al ihmíawaatchaacheesh dak isakkupée ii baa kulushpía íkaak chiláshik.” Kalakoon Jesus hilíasheek. “Bilaxpáakuum Akbaatatdía ak alaaxtéesh al ihchi dúttak al ihmíoo éhkaak an bach áxp baa hilúua íttuuk. Heehtaa ak baa kalátcheesh baaleetak.
Hinné dii baachiweéwiiluk. Hinna awé áake ammaa an daáush ii díalaaitchilaak ii díilapaatuua ahnák an baa ii baa koochihtéesh daliíolak dii óhchikaapuulak koon áalahkulohmaachik.
Baa dákuua kooshtakáatdaht dáhchikittaak annámnaak ii díalaaitchiluulak heelak hammishtaahiléem kaka dákuohmaachik. Haak baa kooshtakáatdaht ii disákkupeeolak ahóom dákuulak íwak díiluh ii disákkupeelohmaachik.
Hinna awé áake bale baa éesh ii dii dahíssaak ii díalaakxawiiluulak baa koochihté koottáahileesh sapéen dákuuk he?
Bilaxpáakeem baa eé dii hawasséehkuulak dáhchikitcheessuulak heelak sapéen bale baa eé ítcheem dákuuk he?
Baa ishkawáashim is bacheeítche dúupkaasshewialak alíinneettaahiliihmaachik. Hawáteem chikittaák baa díakuuak hawáte kuk kuss íkaassaaihmaachik. Heem Akbaatatdía dak bálee dak dúupta bach kuxxáalahchewialaalak anneéleettaahiliihmaachik.” hek Jesus.
Jesus ammaa ala shéesh ham
Hileen Pharisees kootéesh bálaa ak íchisshikaasheesh Jesus al ilíia iikukkák baaík shiíahaatuuk.
Heeht Jesus kuss hilíasheek. “Diiluk bilaxpáake al íkuuan díhchi baa annámnuuk. Heehtaa Akbaatatdía dalásuua éhchekaashik. Bilaxpáake ammaa al ítchikaashihkuua Akbaatatdía kuk dúupiakaashik.
Baleilíiaakaxpisseesh dak Akbaatatdía ammaaihchiláakuuhcheesh an baalaátuua dak Akbaatatdía kon hawátuum hawassíiakuuhchem dii baachimmíhkuua aa John húuk. Hilaakée Akbaatatdía an bacheeítchikaasheesh dak hawátuum hawasséesh dak ii biichiwaawaalichík. Hilaakée bilaxpáakahkaashim iiwaachíssaak Akbaatatdía ihchi daásdeeakuuhchewiakaasuuk.
Heeht awáxe ala kooléesh dak awé dak haawúulahtaa baleilíiaakaxpissee bale al ilíia an baalaátuua al ápchisuua shóohkakaatdaht an baatcháache kal ii haámneettaahilik.
“Bachéem uá áxpassaak bía ihéem ko áxpalak ko bacheé ak baa kataalík. Bachéem hinna bíam áxpassuuash áxpalak ko bacheé kúh ak baa kataalík. Hileen bachéesh dúupte ak baa kxawíihiluuk.
Lazarus dak bacheém dahíssaakaasheesh dak
“Hawáttaa bacheelák dahíssaakaashdak baaptatchée baaaxúassee al ítchite ko ii díak akítchilelak
20-21 hinna is binnaxchiwilía koon baa baatcheeshkáatdak dáashe Lazarus huulak baaptatchée koon xapíhkaakuuiluk. Alíishe ii hinna bacheém dahísseesh is baaiihulishoopé kukaa ammaa duusúua ala xapáahe óolichik. Axúa kootáa púak ihch alíinneetam bishké duúak ala púa dáachipiiluk.
Hinna baa baatcheeshkáateesh sheelák bilaxpáakiaxpawisuulak duúla kulutták Abraham ala koolé kuss aalaáulak áxp awáatak áxpak duushík. Kalakoon hinna bacheém dahísseesh sheelák dúusaaulak
kalakoon hinna bachéesh dáasaasak “Axéekaat Abraham bii íkaawakuh. Hinna bii ala koolé baa aláxiim baa baatcháatdiawaak. Eek Lazarus húuhkaak ischuhpé bilé datchíisshehkaak baléeshe dússhihchilak kooláht bii ittéekaatiihmaachik.” helak
hilíasheek. “Balaakkáat hinné chichéhkaah. Koottaléesh an dii bilaxpáakeesh akítchilek. Hilíchiisaa Lazarus baatcheeshkáatak ak kuxshíleetak. Hilaakée baa baatcháatdialaam Lazarus kúh kal akítchilek.
Haak kootáa balee kuá amméaxe xakúpkaashim koolíiom an balee daláaleetam bíiluh an dii biíoleetak.” hek.
Hinna ak baa baatcháatdiash Abraham bakáak hilíasheek. “Kootdák Axéekaat Abraham Lazarus biilápxe ala kooléesh kuss déehkaak
bakúpbachee chiaxxukaásheesh baáliliihkaak kuss hilíasheehkaah. “Hinna an bii ala koolé ii baa ítchileettaahilim baa baatcháatdiawuuk.”” helak kalako ii ihchichéhcheoh.
Heelem Abraham hilíasheek. “Moses dak Akbaatatdía ammaaihchiláakuuhche dak baa baalaátuuash koolák. Dáawiiak díailush daachik.”
Hinna ak baa baatcháatdiash koolák bakálee díak hilíasheek. “Axéekaat Abraham baa iikukkússuuhtaa baam kala sheelák iláaxe dáak hiiák inníilak kala hilaa ihchichéhcheohmaachik.” helak
kuss hilíasheek. “Moses dak Akbaatatdía ammaaihchiláakuuhcheesh dak iikukkússuulak bilaxpáake kala shéesh iláaxe dáak hiiláhtaa sáapii kalátcheoh.” helak Jesus baleiichiwéesh iháalik.
baa ala kxawíiannioo
Baapím Jesus koóm akáxphawassdaaweesh kuss hilíasheek. “Baam ak baa kxawíiliahche duúohmaachik. Heelak ak koochéewia tak baa baatcheeshdíaiwík.
Sapéelahtaa hileen ak bii kalátchekaatcheesh hawáteem bilaxpáakhaakkaashkaatdahtaa an bii bíash dúushiihkaak baa kxawíihilihchelak biiisáakaasheem áape kuss daxták bilisée binmúuass shítuulak ko heetashtéeihmaachik.
Hinna íwahkooteesh kalako ii bach íassiiaalah. Dakúpeesh hawáteem baa iháatchelak baa ala koótdachiweelak ii ihkulusshíilak kalaaxtakuúh.
Heelak baaphawáteem sáhpuataahileem dii iáxxohchelak kootáa sáhpuataahileem huuák “Bii kalaaxtawakúh. Kan bihchichéwahchek.” helak an dii iáxxohcheesh kalaaxtakuúh.”
bale baa kalátche
Bacheeiiaxpíluupeesh koóum Baxxiilaatúuash kuss baa kaalák “Akbaatatdía an bahkaláttuua áxpihkaawilikkuuh.” huum
bakálee díak hilíasheek. “Akbaatatdía an dáhkalatcheesh puuxkahaahkakáatdahtaa hinna balapáalam ichíhchishiia awateé déelahtaa “Dís ichíhchishiia áappaa díhchi kulusták bilisée díhch awuússiiah.” duulak koótitchikaatiihmaachik.
baa ishkawáashim baa an díaish daacheesh
Baapím Jesus koóm ii baa xíassaahkaak hilíasheek. “Díshkawaashe baa hilák dahkulák amnaxxiché xuh iisaxpúatahchewishke ko íassiiak koowíiak kuulák kalakoon kuss hilíasheelaassaalihmaachik. “Biléelak kootáa awáachih. Eewalákbiik.”
Baaleettaa hilíasheelaalihmaachik. “Baa ákkuuwiiak óosshee hínmakuh. Baa buúshkoommaalak kala hilaa díh baa dilúshdihmaachik.”
Díshkawaashe ammaa díalahche kuttáchkaat díalak ii “Ahóoh.” daaish daatdeetak.
Heem díiluh díixaxua baa ishkawáashdak ko kala koottáahiliilush daachik. Akbaatatdía ammaa dii díahkuua kuttáchkaat díaluulak hilíashiiaalah. “Ammaa balee díalahche kuttáchkaat díawuum bíiluss “Ahóoh.” dee balee anníihiissaak.””
Baapím Jesus bacheé iipilakúum baapúaoochiasseesh hoowéetchek.
Jesus dak áxpeesh dak koóum Jerusalem kuss daáum awúum Samaria dak Galilee dak awannúukaaxuuash kuhtéetaa daáuk.
Ashalakuluúm kala koosaa duúom kalakoon bacheé iipilakúum baapúaoochiassee kootúum akshíahtaa iluuák
Heem Jesus íkaak hilíasheek. “Dáalah. Akchiwakíiwacheeitche díhch íkaahkaalah.” Hinna daáush héelapko isaanneéo óochiak.
Hileen bachéesh hawátdak isaanneé óochiam éhchelak chissáak Akbaatatdía dáashe hiisáa dáasaasak baaihkammáatak
daásitche ii Jesus ishóocheen xápdaak “Ahóoh.” hek. Hinna ak hilíacheesh awé Samaria ko kukaa húuk.
Kalakoon Jesus hilíasheek. ““Isaanneéo ak óochia iipilakúuk.” baliacheesh iihawátahpeesh shóou?
Hinna Samaritan kootéesh kuk chissáak Akbaatatdía kuss “Ahóoh.” haak ak baaihkammáache kuttáchik.” hek.
Kalakoon Jesus hinna bachéesh kuss hilíasheek. “Díluuh. Kan dáah. Dii óochiawahchewiawaalak kootíihmaacheesh dáhkalatcheesh ko ii kan dii alíatdeetak.” hek.
Akbaatatdía an baa hawassíiakuuwia dak an bacheeítchikaashbia dak
Baapím hileen Pharisees kootéesh koóum Jesus báxxak “Shóottannak Akbaatatdía huuák hinna awé áakeen bacheeítchikaashdek he?” huum kuss hilíasheek. “Baa íassaalaakaashdahtaa shóottaleen huulák ii élahcheleetdohmaachik. Koottannák ii baa xíassaaleetiihmaachik.
Akbaatatdía an bacheeítchikaasheesh kan dalásuua awúualuuk. Heem bilaxpáake “Ikaalah. Eehkook. Iwahkook.” hessaaohmaachik.” hek.
Kalakoon akáxphawassdaaweesh kuss iikussáak hilíasheek. “Baapéem Bilaxpáakdaakbacheesh alákaalissak “Awákuulak balee ittéeihmaachik.” diliatuulahtaa alákaassaalohmaachik.
Bilaxpáake dii chiweéohmaachik. “Bilaxpáakdaakbacheesh íwahkoolak.” huu xuh “Hinnéek.” huulak hileén kuss basáak déessaalah.
Iwak ii sheewée kalíhchiit awé kootáa saasaáheetiik. Bilaxpáakdaakbacheesh shóon chisshíilak íwak kuk kala koottáahiliihmaachik.
(Heehtaa koochihk Bilaxpáakdaakbacheesh baailíshekaasak baa baatcháache ahchúuss déelak kootáa hinna baapé bilaxpáakuum ak baa kxawíihileesh kalátchewiassuuash iiwiátak an baa baachimmíwahche iikukkússaaohmaachik.)
Bilaxpáakdaakbacheesh baapé ala chisshíiwia dáalaaxtuuk. Noahsh koottaléesh ala kootúuash ko kootíihmaachik.
Koottaléesh baa duusák baa isshiiák bach áxpaahe aa Noah koóm báasheem dahpím heelom bilíhuuak bilaxpáake xaxúa haawúuk.
Baapanmasshipúum Lot an bilaxpáakeesh koottaléesh kúh kala koottáahilik. Baa duusák baa isshiiák baa íaschilak baa iiwaaíaschilak baa awuússiiak baa chínnuuk.
Kalakoon baapím Lot iiwaachíssaak Sodom koon iikusták déesh bilée dak biláataxpuua dak báakukkoko huuák Sodom bilaxpáake xaxúa haawéetaahiluuk.
Heem baapéem Bilaxpáakdaakbacheesh chisshíilak kúh kala koottáahiliihmaachik. Bilaxpáake baa ákkuuweessaa ihch áakhiissaaohmaachik.
Ko baapé huulák dáasuua áakeen dáalitdak kootáa baa deé ishkawúualuulak biléelissaa baa kulutchiwíassaah. Kootáa dáah. Haak alatshíia dii koonnák dáasuua kuss chisshíissaah. Díhkammissaak kaláah.
Lot uá ala kootéesh kalaaxtássaalah. Chichéhkaalah.
Dii sapéeolahtaa an dii bilaxpáakuua ko aláchissaak áakiluuxiipdolak kootáa xapíilaalohmaachik. Baaleettaa an dii bilaxpáakuua háakdahkaak díhkulupialak ko an dii bilaxpáakuua ii baa koochihtíihmaachik.
Baa dii baachiweéwiiluk. Ootchia koon boolák bilaxpáake iilápuuam balealaxapéem koon bach áxpak xapúulak hawáteem kulutták hawáte íhchish déeihmaachik.
Ko baapé bía iilápkaasuuam bach áxpak baaxawuá sapíiolak hawáteem kulutták hawáte íhchish déeihmaachik.”
Bacheé iilápuuam alatshíia héeleen baa hilúulak hawáteem kulutták hawáte íhchish déeihmaachik.
akbíasshim dak anmalewaatcháache ak kuléesh dak
Jesus koóm hilíasheek. “Dáhchiwakaau koowéessaak díhkualassaalah.” haak kalakoon akáxphawassdaaweesh baleiichiweém íwak ii xíassaahkaak chiwaák
hilíasheek. “Hawáttaa awaasúualahnak koon akbaachilasshihchím koolák Akbaatatdía dak bilaxpáake dak chikittaakuúleetak baa chilaschíleetak Akbaatatdía bilaxpáake an bakánniawiash kuss dasshihtaachíssaak ihkaláttaak baatcháachik.
Hinna awaasúualahoosh koon akbíasshilak koonnák ákahchiia hinna akbaachilasshihchéesh kuss dáak bakáak ihchi kuxshíhkaak “Ak biiiichúule ala kulushpíawisak al ítche díawakak bach kuxxáahkaak kal ii dúuhpee bii ditcheeshéehchessaah.” haak baasshihchéek.
Désheetaa kukaa hinna akbaachilasshihchéesh chisshíalelak háakseesh baa dasshihchían “Akbaatatdía dak bilaxpáake dak bahchikitchéessaak baa bahchilaschíleetak. Akbaatatdía bilaxpáake an bakánniawiash kuss basshihtaachíssaak bihkaláttaak baatcháachihtaa
hinna akbíassheesh bii baashihchikaásshem awákaawakak al ítche díawaawakbihmaachik. Koótbaassaalak bii baailíshekaassheihmaachik.”
Kalakoon Baxxiilaatúuash hilíasheek. “Hinna akbaachilasshihchéesh baa daásdeeleeteesh ammaa ala shéesh chilasshihchikaásaalah. 7-8a Heem hinné éhkaalah. Akbaatatdía is bilaxpáakeesh kuk baapé dak óotchia dak kuss chiwakáak koowéessuuash kúh axxiíssaaihmaatak iikukkakuúihmaatak baatách xaxúa al aatáttaatchehkaakuuash kala shíassaaihmaachik. 8b Heehtaa Akbaatatdía ak kalátchekaasak ak ihkúalasseesh it hámmishi xuh shóotiik he? shóon Bilaxpáakdaakbacheesh báakukkoko chisshíilak.”
Pharisee kootám dak bálee ii baakakíiwishdioo akkulutchím dak
Bilaxpáakuum baa iáleetak ihkaláttaak bilaxpáake hawéese awássaahkaak íwahkoocheeiluash Jesus kon baleiichiweém ii baa xíassaahkaak chiweék.
“Bacheé iilápuulak alachiwakáauashbaakkussahkeesh kuss dáak chiwakíiwioolak hawáte Pharisee kootdák hawáte bálee ii baakakíiwishdioo akkulutchilák kooták.
Hinna Pharisee kootéesh iluuák ii ihchi chiwakáakuuak hilíasheek. “Akbaatatdíakaataa bilaxpáake hawéese ala kootúua bii kootássee díssee “Ahóoh.” baak akbaaataalé dak alataámmaatchaatak isakkupéeak ak baa kxawíihilak ak bach kataalé dak haak iwak bálee ii baakakíiwishdioo akkulutchéesh ala kootúua bii kootássee.
Baapbaaliinneetamméaxe dúuhpaa bilisshíissaanmaak ammaa an bíhchiseesh xaxúa bahkulusátak ii pilaké balákuik.” hek.
Héelapko bálee ii baakakíiwishdioo akkulutchéesh alíachiahtaa iluuák kootáa cheéshdaak báakuss íkaassaataahilia hilíasheek. “Akbaatatdíakaataa bii ak baa kxawíihilik. Bii íkaawakuh. Bii chilaschíh.” haak dusshúua chiliché ii shéehileesh an daásxawiiash ko ii baa xíassaahchek.”
Kalakoon Jesus koóm hilíasheek. “Hinné dii baachiweéwiiluk. Hinna bálee ii baakakíiwishdioo akkulutchéesh koóm Akbaatatdía baa annawíhkaak ihkuluschím dáakuak. Heehtaa hinna bacheé hawáteesh kuk baaleetak. Bilaxpáakeem ak baatcháatdaak ii báakaatdewialak chiwakálee Akbaatatdía háakahkaak ammaa hámneettaahile aahíiihmaachik. Heelak ak cheéshdeesh kuk Akbaatatdía báaxxiiak chikittaakuúihmaachik.”
Jesus baakáatkaatuum chiwakáakuuk.
Baapím hileen bilaxpáakuum baachilaxchéehtaa aaluúahkak Jesus aaliíak dússhihchihkaak chiwakáakuuhchewiook. Heelom akáxphawassdaaweesh íkuulak ak óosh aliláshteettaak híihchessaawiook.
Heeht Jesus hileen baakáateesh iláak hilíasheek. “Hileen baakáateesh bíss húuhchessaawiassaalah. Ishóochiss dashpíssaalah. Bilaxpáake hileen baakáateesh ala kootúua koótdaak ak cheéshdaak Akbaatatdía ko bíak huulak bilaxpáakuum ala hawasséesh kala ko héeleeluuk.”
Ala koottáahile dii baachiweéwiiluk. Akbaatatdía an dáhkalattuuash baakáate ala kootúuash ala kootúuash ko kala koótdaassuulak Akbaatatdía díhchi hawasséelahchessaak kootáa is awé kuss daléewialuulak annuúleettaahiliihmaachik.
iisáakshim dahísseesh
Jews is baaxaaliam chiwáxxak “Jesus dik dii ítchik. Bii baa chiwaawakúh. Shóotbaalak kal ii Akbaatatdía an bii bilaxpáake ii baa koochihté bakúk he?” hem
bakálaa díak hilíasheek. “Sáapii bii ítchik daa? Hinné chilasshihchikaáshih. Baa ítche hawátkaatam Akbaatatdía kuttáchkaatak.
Baleilíipilakeesh élahchek. Bach kataalúua díassaah. Bilitchilappeéssaah. Baa ataalíssaah. Bale biísshe ii baa baaík sheéssaah. Dáksee chikittaakuúh.” hem
kuss hilíasheek. “Hileen xaxúa it bii shikáakam kukaákan biikukkák díawaawaalichik.” hek.
iikukkák kuss hilíasheek. “Baa hawátkaatam it díalaassaak. Baa deé xaxúa iiwaaíaschilak bálee dilútcheesh baa baatcheeshkáate dúmmatdak kalako ii Baaiiwaakoochihtéesh koon ammaa dáhkulutche ahúihmaachik. Kalakoon bii píisshe húuh.” hek.
Jesus hinna bachéesh íkaak hilíasheek. “Ak dahíssaakaashe Akbaatatdía an bacheeítchikaashe diíwioolak kuk baaluukaassáahiohmaachik.
Kooták. Ii baa xíassee baalúulaxissheem biichkawatshúa ala hupkáateesh chúuss déewialak ko baaluussáak bachéem dahíssaalak Akbaatatdía ihchi hawassíiahchewioolak kuk baalúukaassheohmaachik.” hek.
Jesus ammaa ala shéesh ak iikukkóosh báxxak hilíashiiok. “Kootdák ak ínneetiihmaachik.”
Heelak Jesus bakálaa díak hilíasheek. “Bilaxpáakeem íilaataahilia ihch iléewialak ihch alíinneettaahilak hawéese kuk iléewialak alíinneettaahilik. Heehtaa Akbaatatdía ak baa ilée koók. Heem Akbaatatdía baa sáapeem díawialak kootíihmaachik.”
Petersh koóm kuss hilíasheek. “Biiluk baatách xaxúa bulusáak dii píisshe baáuk buh. Kootdák biiluk balee shóotak he?” hem
kuss hilíasheek. “Ala koottáahile dii baachiweéwiiluk. Bilaxpáakeem ashalakooléesh úash akúpeesh akséesh dáakeesh xaxúa dúusaak íhchish déesh Akbaatatdía ishkawáasak is bacheeítchikaashihkaak ko ii koochéelak
hinna awé áakeeleesh bakálee ammaa kuhchiséesh al áxpihche ahkaaséeihmaachik. Deéla baapiiháakdak Akbaatatdía koóm kúh an bilaxpáake ii baa koochihtahcheihmaachik.” hek Jesus.
Jesus an dappeewíoosh kal ii dáahmiiaa al ii ilíiash
Aaleéla Jesus bacheé iiaxpíluupeesh aák ittáchiiak kuss hilíasheek. “Díikukkaalah. Isshíss baáwaaliiak awaasúualahum Jerusalem huuash kuss baáulak kalakoon Bilaxpáakdaakbacheesh Akbaatatdía ammaaihchiláakuuhche al ii baalaátuuash xaxúa kootíohmaachik.
Heelak aaláak Jews kootássee kukúulak ilikákkaahilak batchooléehkaak áasshuookoolak
bii datchúsak bii dappeéohmaachik. Heehtaa baáhko ii dáawiia an bii dúusaau koon baachilaák kaka bihchi bahchiléihmaachik.”
Jesus akáxphawassdaaweesh baa chiwaalaatchéesh sáapahchelak alaaxtatáahilak saakéelak éhchewialom baaleetak. Ii kooté hileen bachéesh kuss aaxuóok.
Baapím Jesus bacheém ishtáleetam ak baa bakíim óochiahchek.
Kalakoon Jesus dak áxpeesh dak koóum awaasúualaho Jericho kan diítaahiluulak bacheé ishtáleetam alíiannee dúusahpeen awáatak baa kaalák baa bíak daachík.
Bilaxpáakahkaashim bakúttaa daáum iikukkák ákahchiia báxxak hilíasheek. “Hileen bilaxpáake sáaphiluu?” hem
kuss hilíashiiok. “Jesus ak Nazareth huua kukaa húuash dii bakúttaa déek.”
Kalakoon hiisáa iláak “Jesus David is íilaannee bii baatcheeshík. Bii íkaawakuh.” hek.
Ak ishóocheen daáush alilásak ilíihchessaawialom kannaa iliihiisaakaassaáhak ákahchiia hilíasheek. “David is íilaannee bii daásdeeawakuh.” hek.
Heem Jesus hinna déesh alaxxítdak hilíasheek. “Eek bacheé bíss aaluúaalah.” Heelak aaluúla aaliíolak báxxak hilíasheek.
“Bii sáapdialahchewialaa?” hem hinna bacheém ishtáleeteesh kuss hilíasheek. “Jesus kaka bii baa íkaahkaawakuh.” hem
kuss hilíasheek. “Hilaakée baa alákaawialaalak kootéek. Dii óochiawahchewiawaalak kootíihmaacheesh dáhkalatchem ko ii kúh dii ínmaak.” hem
kala kookaásheen baa íkaalak kalakoon Jesus píisshe dáak Akbaatatdía kuss chiwakáak kootáa dáashe báaxxiialamnak hileen bilaxpáake hawéeseesh íkaak kúh Akbaatatdía dáashe báaxxiiook.
Jesus Zacchaeus balapáalim koon chilahpíhcheesh
Awaasúualahum Jericho huuash Jesus koóm kuss dáak daxxooták héeleetaa déelom
Hinna bachéesh Jesus huua sapéelak íkaawiahtaa púmmikaatam bilaxpáake ahó ii Jesus al íkaaleetak.
Heem Zacchaeus iisalakusáa xalússak dáak balapáalim áachiwak koon Jesus kuhtéetaa déelak íkaawiak.
Hinna Zacchaeus ala kooléesh Jesus hiiák báakuss íkaak kuss hilíasheek. “Zacchaeus hilaakkaáshe díikuxpih. Hinna baapé díss ashbínmaanmaaleewiawaak.” hek.
Zacchaeus isítche ii iiwaachíssaakaasak iikuxpák Jesus óhchikaapak áxpak aasúua kuss aaléek.
Bilaxpáake iiahúum ak íkeesh baa hilíkalatchessaak hilíashiiok. “Jesus ak baa kxawíihilim kuss ashbiléelik.”
Zacchaeus daasé díak kalakoon iluuák Baxxiilaatúuash kuss hilíasheek. “Jesus bii diikukkawakaáhah. Baa béesh xaxúa chúussee baa baatcheeshkáate bákbiik. Haak bilaxpáakeem kuss basakkupéeak baa sáapeem ii baxsheelák kúh bakálee dáawiia áatche áxpiwahchewiik.”
Jesus bakálee díak “Hilaakée Abraham is íilannee ko dii hawatáahilim hinna baapé Akbaatatdía dáasuuishkawuuash xaxúa iléek.
Bilaxpáakdaakbacheesh bilaxpáakuum xapáaush ko chichíilak óhchikaapak iléewiak ko ii húuk.”
bacheewaaalisáam is bálee ahúm ishkawáashe hawasséehcheesh
Awaasúualaho Jerusalem kan diítaahiluum hileen bilaxpáakeesh ak baa iikukkóosh an dasshihtúua “Kuhtéen Akbaatatdía kal an bacheeítchikaashbia xíassaakaassaak iixaxúa íkaahchewiak.” hiliatuum Jesus koóm baleiichiweém chiwaák Akbaatatdía an baa hawassíiakuuwia ii baa xíassaahkaak
hilíasheek. “Hileen hawáttaa bacheelák an bíshko baa eé ahák ítchikaashdak awé hawatéess dáak kalakoon ihchi bacheeítchikaashihkaak kala chii chisshíiwiak.
Hinna bachéesh it déessaa ishkawáashe pilakám iláak xaxúa bálee ímmiiak hilíasheek. “Bas báleesh hawassíiak áxpihkaalah. Bahchisshíilak bahkulutchíwihmaachik.” hek.
Hinna bachéesh aasúuanmishe kuhtée bilaxpáake dúupiook. Kan déelem bacheé sáawaatdak píisshe déehkaak hilíasheehkuuk. “Hinna bacheeichkáate bas bacheeítchiwaawiawaassuuk.” huuk.
Heelem hinna bachéesh bacheeítchihkuum aasúuanmishe kuss dáakuak. Kalakoon ishkawáashe iláak bálaaum kuuák hawasséehcheesh ala hawassíiak al áxpihkuua shóotuulak éhchewiak.
Ishkawáasheesh bassáakaasheesh húula hilíasheek. “Ikaah. Dís bálee bii hawasséelahcheesh al áxpiwahkaawalako áatche pilakák.” hem
kuss hilíasheek. “Itchikaashdaak. Dii bacheé baatcháachik. Ammaa baaláhkukoosh ahússaahtaa hawassáalaaitchilaam awaasúualaho pilakéem dii hawasséewahchewiawaak.” hek.
Ishkawáasheesh ii dúupe húula kúh hilíasheek. “Ikaah. Dís bálee bii hawasséelahcheesh al áxpiwahkaawalako áatche chiaxxúk.” hem
kuss hilíasheek. “Awaasúualaho chiaxxukaásheem dii hawasséewahchewiawaak.” hek.
Heelak ishkawáasheesh iháalak húula hinna bacheeítcheesh hiiák kuss hilíasheek. “Ikaah. Dís bálee bii hawasséelahcheesh hinnéek. Bikkaasapíim awápaaliak aawaaxuák bahkulaawalákuk.
Dii baatahtám kootáa baa dáhchilaschileetak baa ihée an bálaaliak ammaa aalakkatúuash baa dáhkulushpiak dilúttak an baaliiláhkasseet an baaláhkaleeik. Kalako ii dii baachilíim ko ii koótbaak.” hem
kuss hilíasheek. ““Bii élahchem bii baatahtám kootáa baa bahchilaschíleetak baa ihée an bálaaliak ammaa aalakkatúuash baa bahkulushpíak bulutták an baawiiláhkasseet an baaláhkaweeik.” deesh an dilíiash ii díilaa ii díhch áakass dilúschim kalako ii dii bakánniawaawihmaachik. Dii baa ishkawáashxawiik.” hek.
Baaleetdak bas bálee bálaaashe ishkawuússaalaalak ihch áxpihcheihmaachik. Heelak bakkulák bas bálee hammiséeihmaachik.” haak
kalakoon hinna bacheeítcheesh hileen bilaxpáake ak kuhtaa ilúuash kuss hilíasheek. “Hinna bachéesh báleesh kulutták hawátam bálee pilakám kuleéwahcheesh ko kuuáalah.” hek.
Hileen bilaxpáakeesh chilásak hilíashiiok. “Hinna bachéesh kal is bálee pilakák bah.” huum
Hileen bas koochíiash ak bii is bacheeítchilewiasseesh aaluúak bashóocheen dappiiáhaalah.” hek hinna bacheeítcheesh.”
Jesus koóm iichiwaák koowíiak iisalakusáa Jerusalem kuss déek.
Jesus Jerusalem kuss dáak daxxoochím baaihkammáatuuk.
Jesus dak akáxphawassdaaweesh dak hinna dáalaaliio aa awaxaawím Baáchuushipitkaate huuash héelahkeen ashalakuluúom Bethphage huua dak Bethany huua dak koosaa daáulak kalakoon Jesus akáxphawassdaaweesh dúupdak báasak
“Ashalakuluukáatam dishóocheeluuash dáak daaxxaloóhtuulak kootáa báhkahpisaachiaxaapim it áakinnuuleetam koon daxtúum alákaalohmaachik. Iáxche dússhipak ihchikusshitáalak aaluúaalah.
Bilaxpáakeem dii báxxak “Sáapii éek dilússhipuu?” helak “Ak eetáahile ammaa ilíiiikukko kon áakinnewiak balee aaléehchek.” haalah.” hek Jesus. Kalakoon iisalakusáa déehchek.
Hinna íwahkooteesh hileen iilápuuash deéla ashalakulúuash diíak heelolak Jesus ammaa ala shéesh xaxúa kooták.
Hinna chiaxaapéesh dússhipak áaahkuum ak eé kon báxxak “Sáapdialuu? Sáapii eek chiaxaapé dilússhipuu?” huum
hilíashiiok. “Ak eetáahile ammaa ilíiiikukko kon áakinnewiak balee aaléehchek.” huuk.
Heem hinna chiaxaapéesh aaluúla Jesus aaliíak dúuxaasak iíttaashteeo áakaako áchippeeak Jesus áakinnehkuuk.
Kalakoon Jesus dáalawim hileen bilaxpáakeesh iíttaashteeo áakaako dústak an déewia ishóocheetaa alíiannee koon ilúxta dúusaauk.
Hinna awaxaawím Baáchuushipitkaate huuash kuhteetaa dáalawak kalakoon an bikéess daáush kala hiitáahilim hileen ak píisshelaweesh koóum baaihkammáatak baachikaalúuk. Aalammaahile ahóosh ak íkeesh koóum Akbaatatdía dáashe báaxxiiak chikaalúuk ii “Ahóoh.” haak
hilíashiiaattuuk.
“Bas bacheeítchikaashbioo hinné koók.
Akbaatatdía balee héelass húuhkaak baa áatchilahchek.
Baaiiwaakoochihtéesh ak kooléesh baakoon ítche kaáoh.
Akbaatatdía baa iíschiisaaleeteesh dáashe báaxxiiaoh.”
Pharisees kootúum kúh baa héeleeluum deéla diíak hilíashiiok. “Bacheé sheeh akdiipíisshelaweesh baálilaak ammaa ala shiío kala sheehchessaáhah.” huum
bakálee díak “Ala koottáahile hinné koók. Hileen bilaxpáake chitchísseetuulahtaa hileen biiá koóuhtaa ammaa ala shiío sheéohmaachik.” hek.
Jesus Jerusalem kuss íkaak daásdee ii ishtamnée xapíhchek.
Jesus koóm Jerusalem koosaa huuák awaasúualaho kuss íkaak. Kalakoon bilaxpáake ak kooléesh daásdee ii ishtamnée xapíhchek.
42-44 hilíasheek. “Hilíssheekaateen hinna baapé al íttaalahkuuash élahkuulak baliachik. Heehtaa Akbaatatdía dii héelass duúom alákaak dáalaaxtuuk. Heem hilaakée dii íkaahchessuuk. Baapéem dalíilohmaachik. Dís kootáau koóum dii áaxxeetaa binnaxchilíak dii ihch aliínneetcheohmaachik. Dii awé aaliíwiook. Dii ala koolúuash kala kootáahileen daláakuua acháappaa dii baa hámneettaahileewiook. Awaasúua xaxúa dashkaáhak baa haawíiolak baáhpe bach áatche daátdeetiihmaachik.” hek Jesus.
Alachiwakáauashbaakkussahkeesh koon Jesus baa isshíalaahik.
Ko baapé Jesus déela alachiwakáauashbaakkussahkeesh kuhtée híilem koon baa iiwaaíaschilak áaahkuum daaskawáak isshíalaahak déehkaak
“Baasúua ala chiwakáau ashík.” huuk.
Heehtaa diiluk dáhkulussaak akbaaataalé dáasuulahkuuk.”
Baaptatchée Jesus koóm hinna alachiwakáauashbaakkussahkeesh kuhtée koolíiak baa baachimmíhkaak baa baáliliilak heelem akchiwakíiwacheeitchikaashi dak baleilíiaakaxpissee ak éhchekaashi dak bacheeítchishiishiaahe dak Jesus an bitáaxiio chíilak dappeewíook.
Heehtaa bilaxpáakkootaa al iliia iikukkák isítchiiak ii daásittuum is biipchíilak dútchiwialom aliilúuleetak.
Sapéen an baatcháache Jesus ii díahche?
Baapím Jesus koóm alachiwakáauashbaakkussahkeesh kuhtée koolíiak bilaxpáake baachimmíhkaak kootáa baleiichiweeítche ii baa baáliliik. Kalakoon akchiwakíiwacheeitchikaasheesh dak baleilíiaakaxpissee ak éhchekaasheesh dak baaisáate koóum duúla diiáhak
kuss hilíashiiok. “Hileén baa díalee díilaa díalaa xuh sapéen an baaxpée ii dii díahche? Balee chiwaáh.” huum
bakálee díak hilíasheek. “Biichihkáa baa hawátkaateem bíh dii baawáxxuwiiluk. Heelak bii chiwáalah.
John an baa bilihpíhcheesh Akbaatatdía kon díahche? Ta xuh bilaxpáake kon díahkuu?”
Heem íin bach kuss iláak baa íkuchkiwiak hilíashiiok. “Sáakbaawiawuu? “Akbaatatdía kon John an baa hiléesh díahchek.” buulak hilíasheeihmaachik. “Kootdák sáapii John an dii chiwaáush dáhkalatchessuu?”
Heeht. “Bilaxpáake kon John baa an día díahkuuk.” Saák kaka chilaák bilaxpáakak bah.
Heem háaksee Jesus kuss hilíashiiok. “Bakálaa díawaawiawuum ammúuleetak. Sapéen díahchelak balee alaaxták.” huum.
“Kootdák sapéen hileén ii bii díahche bakdák bíh dii baachiweéssuuk.” <img src="images/Luke_20.1-47.jpg" />
Luke 9.1-22 <a href="https://www.youtube.com/watch?v=1rkHSrosY6Y&list=PLoDMmx9LIxpPsNunG2nTbgmFOkHvXbLUd&index=8" class="web-link">LUKE Video</a>
alatshíiash dak ammaa hawasséehcheesh dak
Kalakoon Jesus hileen bilaxpáake hinna baleiichiweém ii baa xíassaahcheesh chiweék. “Bacheelák is datshíia baáchuukaate ko awuússiiak. Kalakoon bilaxpáakuulak is datshíiash hawasséehkaak ik iiaxúa iháass dáak koon daaché shiáhaatchewiak.
Heelak deéla baáchuukaate kal óosak ala kuluttúua kal íkuxxee hiilák ishkawáashe hawátdak déehkaak hileen baaapáaliiosh an baaláhke kulutchíhchek. Heelak hileen is datshíiash ak hawasséesh hinna baa ishkawáasheesh dappeetáahilak baa kuleéleettaa chisshíihkuuk.
Heelak kala chii ishkawáasheesh iháalak kuss déehchelelak dappeetáahilak baannuushíchkaassaak kúh baa kuleéleettaa chisshíihkuuk.
Heelak kootáa kala chii ishkawáashe kal iiláahmiia déehchelelak úassaak kúh awéelass shítuuk.
Kalakoon hinna alatshíiash ak éesh hilíasheek. “Kala shóotbaalak kalako ii ítchik he? Balaakbacheé kuttáchim awáchissheesh ko déewahchewiik. Aaláa kuk chikitchéeoh.” hek.
Heelak hileen is datshíiash ak hawasséesh hinna dáakbacheesh húum íkaak bat shéess iláak hilíashiiok. “Hinné dáakbachee koóm hinna alashíiash ko kuhchisaáihmaachim baappiíolak ammaa baaláhke xaxúa kan bíilun beéwohmaachik.” haak
kalakoon hinna dáakeesh kukaaaaxpák dúttak alatshíiash koon awéelass shítak dappiiáhuuk.” Kalakoon Jesus kuss hilíasheek. “Hinna alatshíiash ak éesh an bakánnia shóocheeihm diliatuu?
Huuák hileen ak hawasséesh dappiiáhak hinna is datshíiash baa ihéem ko hawasséehcheihmaachik.” hem hileen bilaxpáakeesh hinné iikukkák hilíashiiok. “Eek kuk baaleetiih.” huuk.
Heeht Jesus iháata íkaakaasaachian baa báxxak hilíasheek. “Kootdák Baawaalaáchim Baaxpéesh awúuan kan baalaátak hilíashiiosh kuk sáapahkuu? huuk.
Bilaxpáakeem ko baáhpeesh áakass ámnitdak axúa hawass ilússhisshishiihmaachik. Haak ko baáhpeesh bilaxpáakeem áakass xapdák daxxuuxshíihmaachik.”
Caesar huuash kusseé bálee baakakíiwishdioo baa ala kootdák
Baleilíiaakaxpissee ak éhchekaasheesh dak akchiwakíiwacheeitchikaasheesh dak hinna baleiichiwéesh iikukkák ala kootúua ko ii iichiweém éhkaak kala kookaásheen dúttak daxchiwíoohtaa bilaxpáake chiláauk.
Heem íassiiak kalakoon bacheéom Jesus kuss déehkaak ak kalátchelitdelelaak baa iháateem sheélelak bacheeítcheesh Pilate huuash daxchíhchewiook.
Hileen bachéesh Jesus chikitchéelitdelelaak kuss hilíashiiok. “Jesus baa ala koottáahileesh ko sheeláak ko ii baa baachimmílahcheitchilaam éwahkuuk. Bilaxpáake xaxúa bach kuxxáalahkaak Akbaatatdía al ilíia kuhtáakaattaa baánnilaalakuum kúh éwahkuuk.
““Heem balee baánnilaawilikkuuh. Kootdák dik dalásshoota?” huuk. “Romans is bacheeítchiwaakkussahkuuash Jews biiluk bálee kuss ii balee ihchi baakakíiwishdiahcheesh annawík.” dilíachi? Kootáa baa kalátchessaak Jew kootássaak.” huuk.
Hileen bachéesh Jesus kúawialom ehkaáhak kuss hilíasheek.
“Bálaauuwateem bii íkaahkaalah. Hinné sapée axuawaalaátak sapée dáashi?” hem. “Caesar koók.” huum.
“Kootdák Caesar baa an baaláhke kukák Akbaatatdía kúh baa an baaláhke kukáalah.” hek.
Bilaxpáakeesh ishóotuuan al ilíia al iháatchiinnom aliilúuleetam chilásuua ii ilíissuuk.
Bilaxpáake súulak píishchiisaa Akbaatatdía kaka chiléhche?
Sadducees kootéesh ammaa kaláttuua hawátam bilaxpáake súut píishchiisaa Akbaatatdía kaka chiléhcheesh kalátchessuuk huuk. Heem hawátuum duúla Jesus diíak chilasshihchiwíak baa báxxak
hilíashiiok. “Jesus hinné balee chiweeítchiiawilikkuuh. Moses koóm baalaátbilikkuuash hilíasheek. “Bachéem akúpe uáwishim dáakuuleettaa sheelák hinna bachéesh úakkuleelak dáakuuwishdak akúpam shéesh hileen baakáateesh ko iiwishíiakuuk.”
Bacheé ak bach akúpe iisáhpuoolak héele baa isée uáwisak kalakoon dáakuuleettaa shéek huuk.
Heelelak ala kooté akúpeesh ii piisshiléesh dak
kalakoon ii dáawiiash úakkuleelem kúh dáakuuleettaa shíassaa sheelák ihkukoóliia ak bach akúpeesh iisáhpuoosh háaksee iixaxuatáahile hinna bíash hawátattachiia áxpuum dáakuuleettaa xaxúa súuk huuk.
Háaksee hinna bíash kúh shéek huuk.”
Kalakoon hileen Sadducees kootéesh Jesus baa báxxak “Kootdák ak shée kaka bilaxpáakuulak hinna bíash shóokee ko uák he? Chichéhkaah ak bach akúpe iisáhpuakaasuum hinna bíash hawátattachiia áxpuuash.”
Jesus bakálee díak hilíasheek. “Hinna awé dii áakeeluulak bachéem dak bíam dak bach áxpawioolak kooták.
Heehtaa koottannák bilaxpáake ak shéesh kaka chilúulak hawátuum Baaiiwaakoochihtéesh kuss daáulak kuhtée kuk ak bach áxpaleetiihmaachik.
Akbaatatdía kaka chiléhcheesh bilaxpáakiaxpawishe ko kala kootíohmaachim kal ii súuleetak. Heem Akbaatatdía ko dáakiohmaachik.
Haak bilaxpáake kaka chilúu xuh shóotdak Moses dii chiweeítchiialakuuk. Baawaalaáchim Baaxpéesh awúuan balapáalikuluum al aláxaalaatak haawísseesh al iichiwéesh Akbaatatdía kuss iláak hilíasheek. “Abraham is Akbaatatdía dak Isaac is Akbaatatdía dak Jacob is Akbaatatdía dak it díik.”
Ak bilaxpáake kuttách ko is Akbaatatdíoom éwahkuuk. Heem bilaxpáake súuhtaa iixaxúa an bilaxpáakuua ii baa koochihtúum is Akbaatatdíoo it koók. Akbaatatdía al íkee iixaxúa it bilaxpáakuuk.” hek Jesus.
Heelak hileen baleilíiaakaxpissee ak éhchekaasheesh ham hilíashiiok. “Jesus dii ak baa baachimmíhcheitchik.” huum
Akhuuwíash Awóonmakaaush David ichíssaaannee ko hamnák
Heem Jesus hilíasheek. “Hinné chilasshihtáalah. Sáapii hilíasheeilu? “Akhuuwíash Awóonmakaaush Bacheeítchikaashe David is íilannee hawíihmaachik.” heiluk.
42-44 Heehtaa David ichíssaaannee ko hawáhtaa Axxiilaachéesh kúh koók. Ii éwahkuuash hinna David iiaxúa dáasaashit “Baxxiilaaché” heik. Kushkotáahilia David koóhtaa Baawaalaáchim Baaxpéesh awúuan Buuwaaxpéesh awúuan baalaátak hilíasheek.
“Akbaatatdía Baxxiilaaché kuss hilíasheek.
“Huúh. Al ámmaache asshóon balapáko dii awáatbahchewiawaak.
Dís koochíia xaxúa díche biaxséen bulusáawalakbiawaak kalakoon koon ihch aliilúuleetak kaáohmaachik.” hek.” hek Jesus.
Díhch íassiiaalah. Baleilíiaakaxpissee ak éhchekaasheesh dii iháass aaliíoh.
Jesus hileen akáxphawassdaaweesh kuss iláak bilaxpáake xaxúa al iikukkúuan hilíasheek.
“Díhch íassiiaalah. Baleilíiaakaxpissee ak éhchekaasheesh dii iháass aaliíoh. Bilaxpaakikaáhuut isaasaatúua shíichiiak ihkulutchikaásuut anmaaíaschiluua koon bilaxpáake kuss “Shóotaachi?” huulak hiliachiiluk. Bilaxpaakkuluuáhi xuh alachiwakáauasheet biléeluu xuh baa baa duushítcheehkuut balealawáache ii chikittúuash koon awáachihkuulak hiliachiiluk.
Haak kúh akbíasshe kuss batshúak kúak ko ii baa aáu dútchiiluk. Haak ihch iiláxiiak chiwakáaut shíakaasshelitdelelaak bilaxpaakikaáhuut ko ii koochéeiluk. Baapéem baa bakálee hiilák al ihch iáxxohkuua baatcháachkaashe akúkussahkee diíohmaachik.”
akbíasshim ammaa kée
Alachiwakáauashbaakkussahkeesh awéelakoliche Jesus baa baachimmíhkaak baa dahíssee bálee an dúusaau bálee awuússiiolak aashúua dúalelak
akbíasshim dahím bálaahisshikaate dúupkaatam awuússeem kúh íkaak.
Heem Jesus hilíasheek. “Baa ala koottáahile dii baachiweéwiiluk. Hinna akbíasshim dahéesh kuk ammaa kée ko hammishkaasáak hileen hawéeseesh kuk kootássuuk.
Hileen ak baa kúuwisseesh kuk ammaa al akúkaaum ko awuússiiok. Hinna akbíassheesh kan baa eé kuttáchim baa al akúkaaleetaht kuk xaxúa déehchek.” <img src="images/Luke_21.1-38.jpg" />
Luke 21.1-38 <a href="https://www.youtube.com/watch?v=9R_Yl5_8XXA&list=PLoDMmx9LIxpPsNunG2nTbgmFOkHvXbLUd&index=9" class="web-link">LUKE Video</a>
An baa chúuss déekaashe dak an díakxawiiawioo dak kootíohmaachik.
Jesus akáxphawassdaaweesh ham hinna alachiwakáauashbaakkussahkeesh baáhpe dak an dáaxpisaache dak al ítchikissheesh bilaxpáake ammaa aaluúak dúusaaush dak íkaak isítchiiak ii bach áxp iichiwaáulak Jesus iikukkalaachían hilíasheek.
“Eek baa alákaak dakaáu kuk baapéem hileen baáhpe an bach áatcheesh hawátkaatdahtaa ala koolé koon daátdeetiihmaachik. Xaxúa éetsaak baachíihmaachik.” hek.
Akáxphawassdaaweesh baa báxxak hilíashiiok. “Jesus balee baachimmíhkaawilikkuuh. Hileen baa ala kootbía shóohtannak kootbíalak balee chiweeítchiiawilikkuuh. Kan baa koosáhtalak ii baa xíassee sáapak he?” huum
bakálaa díak hilíasheek. “Díhch íassiiaalah. Aaláa bilaxpáakeem baa iháateem dii chiwaáulak dáhkalatchelolak ii dii kúaoh. Bilaxpáake ahóom ak biilítdelelaak dii diíak hilíasheeohmaachik. “Akhuuwíash Alóonnakaaush bíik.” haak “Al íkuxxeesh kala hiitáahilik.” heohmaachik. Hilíatuulak akáxphawassdaawe átdessaalah.
“Haak kúh bat bachíookoolak baa bach ílapeeak bat chilappiíokoolak díikukkuulak dúhpupeelessaalah. Hileén kuk kala shóotdahtaa koochihk kootíohmaachik. Heeht baapiiháake it huusséek.”
Kalakoon kuss hilíasheek. “Bilaxpáakshiishiaahe bachiichúulaak hinna awé áakeen bacheeíttaaheesh kúh bat bachíaohmaachik.
Shóohcheleeht baatát baalúuak awé xatáak bilaxpáake ahkaásheem ammaa duusúuleetak alíisak baa anneéowisak sáahiohmaachik. Báakukko ammaa ala kooléesh iháatuum bilaxpáake baailísshixachiiohmaachik.
Jesus Jerusalem an baa haammía ii iichiweék.
“Jerusalem kuk shóon akíssatdee kuss duúak kal áaxxee déewioolak alákuulak hinna awaasúualahoosh kan baa haawéewioom baan koóxiilichissaaihmaachim élahchelohmaachik.
Heelak awé Judea ak koon bilaxpáakeesh shichanmishé kuss kalúulak koók. Haak Jerusalem ak kooléesh dakkaták dáak ak ashhéeleelasseesh kúh kuss déessaalah.
Ko baapéesh baapbaatcháachiihmaachik. Akbaatatdía an baa bakánniawiash koók. Kalako ii kushko Akbaatatdía al ilíiash an baalaátuuash koóum kuhtaa kootíohmaachik.
Ko baapéesh bíoom ak éelisaaush dak dáakuua it ak áatchiihkuuash dak tak baa baatcheeshdíailuwík. Heelak awé áake bilaxpáake ak kooléesh baa baatcháachim chúuss déeohmaachik. Akbaatatdía Jews kooté ilissáache ii xaxúa baa chúuss déehcheihmaachik.
Akíssatdee koóum bilaxpáake ahóom dappeéohmaachik. Haak hám dáacheehkaak awé shíishiaahe kuss aaléeohmaachik. Jews kootásseesh Jerusalem alaschíschitaak is bilaxpáake isdáattuu aa baapéem an baatcháatuua haamnák an baa hámneete diíohmaachik.”
Bilaxpáakdaakbacheesh chissáak kala chii húuihmaachik.
“Haak áxxaashe dak bilítaachiia dak ihké dak an baalúshkuoo alákuulak ii baa xíassaaihmaachik. Awé áake kúh bilaxpáakkootaa dúhpupeeak baailíssak baa ala koótalaaxtiohmaachik. Bilisée shilashoolák binnaxxiché báakkaashiohmaachik.
Heem bilaxpáake dúhpupeeo ii awaílichiohmaachik. Awé kootáa sáapbiachicheek. Báakukko baa ala kooléesh ala xatáau iháatiohmaachik.
Koottannák Bilaxpáakdaakbacheesh báakukkoko ahpaaxbaatcháachim koon huulák an baaxpée dak alasáashiiwaaxpeesh dak kal íkaaohmaachik.
Hileen baa baatcháatuum kootíohmaacheesh kala kootéelak díluuak awáss kaláassaak báakuss íkaak kan baalíhkammaataalah. An dii kulustúua kala hiitáahilik.”
Jesus balapáale áape ii baa xíassaahchek.
Heelak Jesus hinna baleiichiweé ii baa xíassaahkaak hilíasheek. “Balapáale al apáaluua dasshihtáalah.
Baláape kal asáak apáaluut bíawakshe kan biítaahiluum elahkaáhiiluk.
Kúh hileen baa ala kootbíash kootdáalioolak Akbaatatdía an bacheeítchikaasheesh kala hiitáahile élahchelohmaachik.
Hinné dii baachiweéwiiluk. Ala koottáahile koók. Jews bilaxpáake ham it sheessáau hileen baa ala kootbíash ii biichiwéesh xaxúa kootíohmaachik.
Hinna awáxe dak hinna awé dak kuk ii baa koochihtássaaohmaachik. Heehtaa an balíia koottáahilak ii baa koochihtúum ala kulusshíileetak.”
Díhch íassaalaalakaaulak koók.
Díhch íassiiaalah. Aaláa ammaa ítchikisshilahche ko ii díalaawialuu xuh dii káaxuhtuu xuh an dii bilaxpáakuua an baalúukaashduua xaxúa ii díhchi baashitchilúua aa al akúkaa húuleettaa kalakoon ko baapé hiilák kan díhch áakdaliissaaloh.
Ko baapé hiilák awé áake bilaxpáakkootaa áakasheeohmaachik.
Díhch íassiiak díhch áakdiiak Akbaatatdía kuss chiwakáakaalah. Heelak dalásatchutdak hileen baa baatcháachkaasheesh dak baa ditchiláachkaasheesh dak ítche dáakkatak Bilaxpáakdaakbacheesh ishóoche dalíilohmaachik.”
Heem Jesus baaptatchée alachiwakáauashbaakkussahkeesh koon baa baachimmíhkaak óotchiat dáak awaxaawím dáasaasak Baáchuushipitkaate huuash ko koon daachík.
Chilaákkussaakaatat bilaxpáake kuss duúak alachiwakáauashbaakkussahkeesh awéeleen ilíilak ko iikukkuwíailuk.
Baa kulushpíak Jesus dappeewíook.
Koottaléesh Jesus ak píisshe dée chía ahkaáshdak aaláa baam díaohmaachim akchiwakíiwacheeittaaheesh dak baleilíiaakaxpissee ak éhchekaasheesh dak chiláauhtaa kootáa baa kulushpíak Jesus dappeéhchewiook.
Kalakoon Chíisbishe koóm húula bacheé iiaxpíluupeesh hawátam Judas Iscariot huua axúa dahpík.
Kalakoon hinna Judas déela akchiwakíiwacheeitchikaasheesh dak alachiwakáauashbaakkussahkeesh akíassee is bacheeíttaatuua dak áxpak iláak Jesus baa kulushpíak ii baa íaschinmiak.
Isítchiiak bach áxp iláak bach ilíikalattaak kalakoon bálaa kuuwíoom chiwaáuk.
Judas “Kooták.” haak Jesus íassiiak shóotaak íluttatdak koon íiluss keelák hiliachik. <img src="images/Luke_22.1-71.jpg" />
Luke 22.1-71 <a href="https://www.youtube.com/watch?v=hR9Y80awzZ0&list=PLoDMmx9LIxpPsNunG2nTbgmFOkHvXbLUd&index=10" class="web-link">LUKE Video</a>
Jesus ammaa duushé ii háakeesh duushík.
Baapbaaxawuapáachuua al íkuxxee koottalát iisaxpúatahchewishkalaakeet Akbaatatdía kuúiluk.
Jesus koóm Petersh dak John dak kuss hilíasheek. “Dáak baa buushbiáwuuash balee baa ákkuuwiiawilikkuuak Baapanmaaáatchelee baawihkammáatbiawuuk.” hem
báxxak hilíashiiok. “Shóohteen balee baa ákkuuweelahchewialaa?” huum
bakálee díak hilíasheek. “Ashhéelass dáak daaxxaloóhtuulak bacheém baatúukam óoshitcheesh ii iísak kulaák dii diíohmaachik. Heelak píisshe daláaulak awaasúum dii aaliíak biléeliihmaachik.
Hinna awaasúuash ak eé kuss hilíashiiaalah. “Ak balee baáliliiash dii balee baa báxxuhchek. Dáasuuishkawuua hawáteem koon akbiiáxphawassdaaweesh Baapanmaaáatchelee awáxpak baawihkammáatbiaweesh shóo?” haalah.
Hinna ak éesh dii aawiléelak ashbáakko dii aahiiák aasúuishkawuum isáak baa ákkuuwitaahilim dii íkaahcheohmaachik. Heelak koon bale ammaa duushé baa ákkuuwiiaalah.” hek Jesus.
Petersh dak John dak deéla awaasúualahoosh daxxoótdom Jesus ammaa ala chiwéesh kuhtáakaattaa kootúuk. Heem hinna bale ammaa duushé dak kan baatách ákkuuwiiok.
Heem kan baa duusúua al íkuxxee kala híim Jesus dak bacheeiiaxpíluupeesh dak baaiihulishoopéesh koon pátchilaa xapák baa duusúuk.
Jesus áxpeesh kuss hilíasheek. “It bihchi baawilíshewaassaa balasalakooté hinna Baapanmaaáatcheleesh hiilák biiwaachíssaak dii awáxpak baa buushbiáwaak.
Hinné dii baachiweéwiiluk. Akbaatatdía an baa hawasséesh koon Baapanmaaáatcheleeitcheesh díoolak hilaa kala chii baa buusák baawihkammáatbihmaachik.”
Heelak Jesus iiwilisshíio dúttak aák chiwakáak koowíiak hilíasheek. “Hinna baaté dúttak díixaxua bach áxpak isshiiáalah.” hek.
Baam dii baachiweéwiiluk. Hinna baáchuuwilaxxee kak ishbiíssee aa baapéem hinna awé áakeen Akbaatatdía an baa hawasséewiash húuihmaachik.” hek Jesus.
Kalakoon Jesus baaxawuám dúttak aák chiwakáak koowíiak dúusheetak akáxphawassdaaweesh dúmmatak kuss hilíasheek. “Hinné baxúa koóm battaawalákuuk. Hiliataáhaahkak ii bii chichéhkaalah.”
Hinna baa duusúua koowíiosh kalakoon hinna baatiiwilisshíiom dúttak hilíasheek. “Hinné awuuá páaxxalakuuash Akbaatatdía iísko ammaa íkuchkitcheesh annaachíssache bas íile ii baa xíassaawahcheesh koók.
Hilaakée hinna ak bii iháass keewiash isché hinna baaiihulishoopéesh áakeen basché bakúteelak.
Akbaatatdía ammaa íkuchkeesh koóm Bilaxpáakdaakbacheesh baa chúuss déekaashiihmaachik. Heehtaa eek bacheém ak iháass keewíash tak baa baatcheeshdíaiwík.”
Heem hileen bacheéosh íin bat shéess bat baa báxxuuk. “Balee héeleen shóokee kon koochéewialak alákaa?” huuk.
Hileen bacheé iiaxpíluupeesh koóum íin bat shéesh bach aashtátak “Balee héele shóokee ko baatcháachkaashdak alákaa?” huuk.
Jesus koóm hileen áxpeesh kuss hilíasheek. “Jews kootássee bacheeítchikaasaahuuash is bilaxpáakuua xalússhihkaak hawassíiak ihchi báaxxiiook. Haak hileen bacheeítcheesh bilaxpáake baa an díahchewioosh ko áachiahak díahkaak al ihchi dáasaashihkuua “Akbilikkuxshé” huuk.
Heehtaa diiluk hilíatdaassuulak koók. Baaleettaa dii héeluuan ak baatcháachkaasheesh koóm cheéshdaak baa iakáateesh ala kooté koótdelak kala koók. Haak bacheeítche koóm baa ishkawáasheesh ala kooté koótdelak kala koók.
Heelak shóokee ko baatchaatée? Baaiihulishoopé ak kuss awáatak baa duushbíash koó xuh baa ishkawáashim ak baa eekúuash koó? Heehtaa dii héeluuan bii baa ishkawáashik.
Baa al ahchúuss baalée díixaxua bii alíhchish dakálaassuum
Biilápxe ammaa bihkukó al ii bii bacheeítchikaashihcheesh ala kooté díiluh ii íkuxxache dii bacheeítchikaashbahchewohmaachik.
Heem bii bacheeítchikaashdak bii aláxpak baa dilúshamnaatdohmaachik. Díiluh bii aláxpak bacheeítchikaashdaak ámnaatak ashanmaléaxxiia axpíluupuum Israel kooléesh díiluan baa dáhchilasshihtalakdohmaachik.”
Peter hinna óotchia bii dáalaaxtataahinnelihmaachik.
Jesus koóm Petersh kuss hilíasheek. “Simon bii díikukkuh. Chíisbishe koóm Akbaatatdía báxxak dii chilasshihchiwíoom baa chúuss daléelohmaachik.
Heehtaa bahchiwakáawalakuk Simon. Ii koótbee an bii dáhkalatche díhkualassaalak baliachik. Haak shóon bíss dáhchisshiilak dakúpeesh kuxsakuúh. Heelak an baa kaláttuua kúh baatchaatéeoh.” hem
Jesus kuss hilíasheek. “Jesus kan bihch ákkuummaak dii awáxpak baaléewiik. Bii daxtúu xuh bii dappiíolaht dii awíhchish baakaláassaawihmaachik.” hem
hilíasheek. “Peter baam dii baachiweéwiik. Hinna óotchia baashchíilisdakaakbule it dichíssaa dáahmiiaataahilia bii dáalaaxtataahinnelihmaachik.”
Baa kaláttaak díhch ákkuuwiiak díhch áakdiiaalah
Kalakoon Jesus koóm hileen áxpeesh báxxak “Dii déewahkuuash “Bálee dak disáhpuua dak dís baaíssuua dak kuleéssaa dáalah.” beesh ammaa dakúuwuuwishi?” hem. “Baaleetak.” huuk.
Heem Jesus kuss hilíasheek. “Heehtaa hilaakée bálee dak dís baaíssuua dak kuláalah. Haak dís bilissheechúttatuuleetdak hawáteem dútchiwiaalah diíttaashteesattuua ii bakálee déelahkaak dilúttuulaht.
Baam dii baachiweéwiiluk. Baawaalaáche Baaxpéesh awúuan baalaátak hilíashiiok.
“Ak baa kxawíihileesh ko kala kootáhchek.” huuk.
Saskáat al ii bii an baalaátuuash kuhtaa kootíihmaachik.”
Hileen áxpeesh Jesus kuss hilíashiiok. “Jesus hinné íkaah. Hileen bilissheechúttache dúupkaashim bahkulaáuk.” Heem hilíasheek Jesus. “Kal ítchik.” hek.
Awaxaawím Baáchuushipitkaate huuash koon Jesus chiwakíik.
Kalakoon Jesus asaalák déem hinna awaxaawím Baáchuushipitkaate huuash iíschiisaa kuss dáalahkoosh hileen akáxphawassdaaweesh íiluttach áxpak daáuk.
Heelak deéla al iisshiío diíolak Jesus hileen áxpeesh kuss hilíasheek. “Chiwakáalah. Koótduulak ii díhchi daásbaahaamnaak baa al iháatdialaassaaloh. Baa ala koótdialaawialuuhtaa daachéeta annuuleetéek.” haak
Jesus axxaáhak kalakoon ishúushpattak chiwakáak
hilíasheek. “Axéekaat hinna baa bashóocheeleesh hinna baatiiwilisshíiom awúuan baam ishíalak ishbiilák ko kala kooták. Bii ímmilihkaawakuh. Heehtaa dalásalakooteesh ko bassáak. Bik baaleetak.”
Ihch aleekaássheihmaachim éhchem kalakoon kannaa chiwakíia baatcháatchek. Heem táwasaalim baatcháatak kúmmaam is íile koon xaxxeáahnak ko kala kooták.
Jesus chiwakíia koowéem iluuák déela akáxphawassdaaweesh kuss chisshíilem daásxawaau apásshiiom ii hiláwak kaáum
xachíiak kuss hilíasheek. “Sáapii diháwak dakaáu? Chilaák chiwakáalah. Koótduulak ii díhchi daásbaahaamnaak baa al iháatdialaassaaloh.”
Jesus dúttak daxchíhkuuash
Jesus koóm it iláalatchilem héelapko bacheé ahúm duúom bacheé iiaxpíluupeesh hawátam Judas huuash bassáannaak húula Jesus hiiák óhchikaapak iisalaxéen iispáhchiwiak.
Heehtaa Jesus kuss hilíasheek. “Judas Bilaxpáakdaakbacheesh díispahtak kootáa ii baa alíaschinmialaa?”
Heelak hileen áxpeesh koóum kuhtaa iluuák Jesus daxchiwíoom ehkaáhak kuss hilíashiiok. “Jesus bas bilissheechúttatuua bulutták ii balasshéewiilu?”
Kookaásheen áxpeesh hawátam is bilissheechúttache dústak binnasshíak akchiwakíiwaakkussahkeesh ishkawáashe ahpachúa ilapáko kukeé pashkúak dúaleehchek.
Heem Jesus kon shiiák “Kala koowaáhiiaalah.” haak hinna bachéesh ahpé dússhihtak oochiahkaáhik.
Heem Jesus hileen akchiwakíiwacheeitchikaasheesh dak baaisáateesh dak alachiwakáauashbaakkussahkeesh akíassee is bacheeíttaatuua dak ak kúnnaa duúosh kuss hilíasheek. “Kúmmaam bii ak baa is biláalahpatdak baa kxawíikaashbaawiawaalak bilissheechúttache dak balapalúppee dak dáhkulaak bii dáhkunnaa daluúok.
Baaptatchée alachiwakáauashbaakkussahkeesh kuhtée koon bach awákaawahkuum bii dilútchissaak bii dáaxchissuuk buh. Heehtaa hinna baapé al íkuxxaalahkuua ala chihpashé koon Chíisbishe an bacheeítche koóm hilaakée dii áxpak duúok.”
Petersh baailísshe ii Jesus alaaxtaátdelek.
54-55 Kalakoon hileen akíssatdeesh Jesus dúttak áale daxták aalaáuk. Heem Petersh bitéetiiak píisshe déek. Akchiwakíiwaakkussahke aasúua diiaáhak aawiléeluuk. Kalakoon iiluk aasúua asaalák awéelass dáak ko koon biláaaaptak kuhtaa awáataahak kaáum Petersh ihéelittaa déela áxp awáachik.
Baa ishkawáashbiakalishtam húula Petersh biláalaaskeen awáachim íkaak koosáhtiiak hilíasheek. “Eek bacheé áxpeesh ko hawák.” hek.
Petersh baa chiweewaxúak kuss hilíasheek. “Baaleetak eek bacheeichkáate sapéelak baalaaxták.” hek.
Kala chii shíakaashissaa bilaxpáakihaam kúh Petersh íkaak kuss hilíasheek. “Díh píisshe dáalawik buh.” hem “Ala hiláa baaleetak bii hawássaak.” hek.
Aaleéla shiataahiléem kala chii bacheém húula kúh hilíasheek. “Koolíiash hinna bacheeichkáate Galilee kukaa húum akáxphawassdaawe ko hawám éwahchetaahilik.” hek.
Petersh aliaxaáhak kala chii baa chiweewaxúak kuss hilíasheek. “Ala hiláa baa ii diláau sáapdahkuulak baalaaxtatáahilik.” haak iláalatchilem kootáa baashchíilisdakaakbulam dichím iikukkúk.
Baxxiilaatúuash koóm iikussáak Petersh tátche ishtéen íkaam kalakoon Petersh Jesus ammaa ala kuss shéesh chichéhchek. “Hinna óotchia baashchíilisdakaakbule it dichíssaa dáahmiiaataahilia bii alíhchish dakálaak bii dáalaaxtataahinnelihmaachik.”
Kalakoon Petersh daásxawiia ii asaalák akukkóon dáak íiwe ii ihchi shéehilik.
Jesus ilikkákkaahilak dappeetáahiluuk.
Hileen bacheéom ak Jesus íasseesh koóum báahtuua ii shéehilak dappeetáahiluuk.
Jesus ishtéetaa daxták kalakoon hilíasheek. “Akbaatatdía ammaaihchiláakuuhche diilák sapéen dii ditdák balee chiwaáh.” haak
kootáa kuss ilíikxawiikaassuuk.
Ko chilaákkussaakaateesh baaisáatuum akchiwakíiwacheeitchikaasheesh dak baleilíiaakaxpissee ak éhchekaasheesh dak koóush anmaailáaush ak achéesh bat diíak Jesus óohkaak ihch ishóotuuan iluúhkaak
kuss hilíashiiok. “Akhuuwíash Awóonmakaaush diilák balee chiwaáh.” huum Jesus kúh kuss hilíasheek. “Dii baachiwaáulak kootáa bii dáhkalatchessaalohmaatak
baa dii baawáxxuulak bii dachíweessaalohmaachik.
Hilaakée kalakoon akússee Bilaxpáakdaakbacheesh Akbaatatdía baa baatcháachkaasheesh kóosh ilapáko koon awáacheesh kal ii baa koochihtíihmaachik.”
Hileen bachéesh iixaxúa báxxuuk. “Kootdák Akbaatatdía dáakbachee díi?” huum hilíasheek. “Ala sheelúua kooták.” hem
hilíashiiok. “Kal ii ihée ammaa sheewúuleetak. Díixaxua al ilíia kan díikukkuuk. Bíilaataahilia íia koon iikuschím biikukkúuk.”
Jesus Pilate ishóocheen iluúhkuuk.
Kalakoon hileen akbaailíiash iixaxúa koóum iluuák Jesus dúttak aaleéla akbaaxalússhihchem Pilate huuash ishóoche aaliíok.
Hileen bilaxpáakeesh “Jesus baa iháatdiak.” haak baa aaliíkaasak hilíashiiok. “Hinna bacheeichkáate koóm bas bilaxpáakuua baa bach ílapeehkaak bacheeítchiwaakkussahkeesh kusseé an baa kak iíwishdioo iichúulek. Bíiluss hilíasheek. “Akhuuwíash Alóonnakaaush bíik.” hek. Bacheeítchikaashim koólek bah.” huuk.
Pilate Jesus báxxak “Jews is bacheeítchikaasuua díi?” hem bakálee díak “Díilaa sheeláak.” hek.
Pilate hileen akchiwakíiwacheeitchikaashe dak bilaxpáake ak kooléesh dak kuss iláak “Hinna bacheé baa al iháatdialeetak ii baaxchíwiiish daatdeetak.” hem
hilíashiiak ilúuok. “Jesus húula awám Galilee huuash kukaa baa baachimmíhkaak baa baáliliia aák doósxaalawe aa kala hilihtée hiiák Judea bilaxpáake xaxúa an baa baachimmíhche ii daaskawíikaassaak ii baa bach ílapeekaassheik.” huuk. <img src="images/Luke_23.1-31.jpg" />
Luke 23.1-31 <a href="https://www.youtube.com/watch?v=RPWfuUEQElk&list=PLoDMmx9LIxpPsNunG2nTbgmFOkHvXbLUd&index=11" class="web-link">LUKE Video</a>
Pilate iikukkalaachían. “Hinna bacheé Galilee ko kukaa húu?” hek.
Awé Galilee kuhtée Herod ak baa xalússhihkaak ak baa hawasséesh koottaléesh Jerusalem koolák. Heem Galilee kukaa Jesus húuash Pilate chiwaáulak Pilate Jesus Herod kuss déehchek.
Jesus Herod ishóocheen iluúhkuuk.
Kalakoon Herod Jesus íkaak daásitchik. Kushkotáahilia íkaaisshik. Jesus ammaa an día baatcháacheesh iikukkalahkúm “Kala hám awákaawihmaachik.” hiliatak daachík.
Heem baaík báxxo ii shéehinnem Jesus ilíissaa bakánniassaak.
Hinna íwahkoosheesh héelapko hileen akchiwakíiwacheeitchikaasheesh dak baleilíiaakaxpissee ak éhchekaasheesh dak koon iluuák kuss ilíikxawiikaassaak kuss báannaatak baa aaliíok.
Kalakoon Herod dak is akíssatdee dak Jesus baa hámneetaachihkaak ilikkákkaahilak kalakoon bale isaasaachím baalahkáppikisshim dúttak Jesus íahkaak kalakoon Pilate kuss aachissáauk.
(Ko baapéesh kalakoon Herod dak Pilate dak bach iilápaattuuk. Iíschiiseesh kuk bach is kootáauk.)
Jesus kuss baa iláak dappeéhchewiook.
Pilate hileen akchiwakíiwacheeitchikaasheesh dak bacheeítchishiishiaahe dak bilaxpáake dak iláak bach aahiiák
kuss hilíasheek. “Hinna bacheé aalaluúla bashóoche aalaliíak “Baa bach ílapeehkaak ak baa kxawíiak.” duum dishóotuuan baa bahchiwáxxak bahchilasshihchikaáshim hileen ammaa aalaliíosh kootássuuk.
Hinna íwahkooteesh kalako ii hilaakée hinna Jesus datchúshbahkaak hilaa kan déewahchewiik.” hek.
(Hileen Baapbaaxawuapáachuua huuash koottalát héelapko kal an díoo Pilate bachéet anmaalaxtúuashe ishkawúualeesh hawáteet dússhipak déehcheik.)
Heelem iixaxúa koowáte hiisáa iláak hilíashiiok. “Baaleetak. Eek bacheeichkáate kuk dappeéhkaah. Barabbas huua ko annaachíssachihkaak déehkaah.”
(Hinna Barabbas Jerusalem ashhéeleen Romans ak bachíak baawishkaássheesh héeleelam kootáa bilitchilappeém ko ii anmaalaxtúuashe ishkawuússiiok.)
Pilate Jesus dússhipak déehchewia ii kala chii hileen bilaxpáakeesh kuss ilíik.
Heehtaa hileen bilaxpáakeesh hiisáa iláaaattak “Baawatbakáleem kussíiak ii dappiiáh.” haak ilúuok.
Pilate hileen bilaxpáakeesh kal ii dáahmiiaa kuss ilíik. “Tak dilúukaasuuwík. Hinna bacheé baa iháatdialeetam ii baappeéwiiilush daatdeetak. Heem datchúshbahkaak hilaa bulusshípbiik.” helem
iikukkuwíassaa dappeéhchewioo kalako iláak ilúukaasak koowéessaataahiluua
háakseesh Pilate ammaa ala shiíosh díawiak.
Barabbas Romans ak bachíak bilitchilappéesh ii anmaalaxtúuashe ishkawuússiiohtaa bilaxpáakeesh chikúum Pilate déehkaak kalakoon Jesus kuk an dappeewíoo díahchek.
Jesus baawatbakálaam kuss dakkaasúuk.
Jesus dúttak kan dappeewíak aalaáulak kalakoon hinna bacheém Simon huuash awaasúualahum Cyrene huuash ko kukaa huuák húula ashhéelass daxxoótdem dutchitaahiláak baawatbakáleesh chiíhkaak Jesus píisshe déehkuuk.
Bilaxpáake iiahúum píisshe daáum bía ak héeleele íiwaalaaliiok.
Jesus iikussáak kuss hilíasheek. “Bía ilussheen Jerusalem ak hileeléesh bii díiwaawakussaalah. Díinnaxuoo dak daláakuua dak ko díiwaakuuaalah.
Baapéem dishóocheelak daliíolak hilíasheelaalohmaachik. “Bía dáakdeetak ak baakáataatchiihcheleeteesh ak daásitcheesh koóuk.” daalohmaachik.
Heelak hileen bilaxpáakeesh awaxaawé bakáak “Balee áakass xápdaalah.” haak shiché kúh bakáak “Balee íaxuak balee aaxuawilikkuúh.” heohmaachik.
Hileen bacheéom bilaxpáakbaatatcheem dúttak bii ala kootúua kootúulak bilaxpáakuum baatahtéesh Akbaatatdía kuss ak baa kxawíihileesh kuk kannaa dútchikxawiikaassheihmaachik.” hek Jesus.
Akíssatdeesh koóum bacheé iilápuum kuk akbaaataalúum kúh dappeewíak Jesus áappaa aalaáuk.
Duúla hinna ala koolám an dáasaasuua Bilissheeaashúuchichee huuash aaliíom hileen akíssatdeesh Jesus baawatbakálaam kuss dakkaasúuk. Akbaaataalé iilápuum áttattaa kúh baawatbakálee kussíiom hawáte ilapáko koolák hawáte iláhchisko kúh koolák.
Jesus chiwakáak “Axéekaataa hileen bilaxpáakeesh ammaa hilúua alaaxtúum ko ii kootúuk. Kalaaxtakuúh.” hek. Kalakoon akíssatdeesh Jesus baaaxúassee ii bach áxpilak ihkummátuuk.
Bilaxpáake ahúm kuhtaa kaák Jesus íkaakaauk. Jews is bacheeíttaahuuash kúh koolíiak Jesus hilíashiiaattuuk. “Kootáa bilaxpáake kuk kulustakuuák ilíhchem hilaakée Akhuuwíash Awóonmakaaush koolák Akbaatdía chilakappák balee héelass húuhchelak ihchi kuluschiwíalak kootíihmaachik.” huuk.
Akíssatdee duúla Jesus kúh diíak baáchuuwilaxxeem ishíam kuuák isshíihchewioosh ii ilikkákkaahilak
hilíashiiok. “Jews is bacheeítchikaasuua diilák kootdák kan díhchi kuluschíh.” huuk.
Ii íwahkooshiiosh Jesus isshéelanmishe aakaachiisáa koon baalaátak “JEWS IS BACHEEÍTCHIKAASUUA HINNÉ KOÓK.” huuk. <img src="images/Luke_23.32-56.jpg" />
Hileen akbaaataaléesh hawáte kúh Jesus bakúteeleesh kuss ilíiihaataattaak ilikkákkaahilik. “Akbaatatdía kon dii húuhchelak dii baaxpaakaáshdak kootdák sáapii díhchi dáhkulustak bíiluh balee dáhkuluschissaa?” hek.
Hinna hawáte baa hilíkalatchessaak hilíasheek. “Kan dáshbialaak dáalichihilak it Akbaatatdía dachíliissaa? Biiláwiit shóotdahtaa an baasúua hawátiihmaachik.
Biiluk biilápta hinna an balee díoo baa ala kooták. Hinna bacheé ii dappeéilush daatdeetak. Baa ala kxawíilialeettaahilik.”
Kalakoon hinna bachéesh Jesus kuss hilíasheek. “Jesus dii bacheeítchikaashdak bii chichéhkaawakuh.” hek.
Jesus hinna bachéesh kuss iláak hilíasheek. “Hinna baapé kala kootáahileen Baaiiwaakoochihtéesh koon bii aláxpak dii koolíihmaachik.” hek.
Jesus ilíahe haawík.
44-45 Kuá kuhtaaliché kalakoon al akúkaa húuleettaa áxxaashe ala sáashiia haawím áaxxee kootáa chihpashé aa baleanníile dáawiilichik. Hinna íwahkooteesh awaasúualahoon alachiwakáauashbaakkussahkeesh ishkawúuan bikkaasapíia satták isáakaashim koolíiosh báakukkoko ilúuxeeche aa awáko hiiák dúuppee déek.
Kalakoon Jesus hiisáa iláak hilíasheek. “Axéekaataa hinna an bii bilaxpáakeesh baláaxe kan balíhkukuk.” haak kalakoon ilíahe haawaáhik.
Hinna akíssatdeewacheeitcheesh koóm Akbaatatdía baa hilé baatcháachim daasáxtak dáashe báaxxiiak hilíasheek. “Koolíiash hinna bacheé baa tátchikaatak baa kxawíihinneetak.” hek.
Bilaxpáake ahúm kuhtaa kaák Jesus an dútchikxawiio íkuuash iiluk hilaa daásxawaak ii ihchi dusshúua diták kan daákaauk.
Hileen bilaxpáake héeleen Jesus ak éhcheesh iixaxúa dak bíoom Galilee kukaa ak píisshe húuash koóum akshiahtéelittaa iluuák baa íassiiak kaáuk.
Jesus dúusaauk.
50-54 Baapchikittúuash it hiissáa ko baáhko Jews kooté baa ákkuuweeiluash koók. Haak it biliiwaxpissáak. Heem bacheém dáashe Joseph huum baa tátchikaatak baa annawíiak Judea koon ashalakuluúm Arimathea huuash kukaa húuk. Akbaatatdía an bacheeítchikaashbiash an baa hawasséewiash ko iiwaachíssaak óolik. Akbaailíia hawátam hinna ammaa íkuchkak Jesus an díakxawiiawioosh baa hilíkalatchessaak. Déela Pilate hiiák Jesus axúa kaalím Pilate kuúhchem Joseph déela dúxpak bikkaasapíichiakaatam ápaaliak aaleéla iíschiisaa baáhpe datchípak hupíiak anmaalúusaaum díoosh ko koon dúusaauk. Iíschiisee koon it baa dúusaauleetak.
Mary Magdalene huua dak Joanna huua dak James isahké Mary huua dak bía iháaum áxpak ak Galilee kukaa duúosh koóum Joseph píisshe dáak Ischawúuan Dakkaasúua axúa an dúushiia íkuuk.
Kalakoon hileen bíash deéla iiwaapáachisuua dak tasshikáate dak dúttak ákkuuwiiak Jesus axúa ii díawiook. Kalakoon baapchikittúuash koók. Heem bale baa íkuchkeesh ko baapé chikittaák baa hilíssaak ihchissúuk.
Ischawúuan Dakkaasuua kaka bilaxpáakak.
Baapbaaaliinneeté chilaákkussaakaattaa hileen bíash iiwaapáachisuua dak tasshikáate dak bach íhkashioosh kulaák Ischawúuan Dakkaasuua annúusaaush kuss dáauk. <img src="images/Luke_24.1-53.jpg" />
Luke 24.1-53 <a href="https://www.youtube.com/watch?v=fRvvC9a3MPg&list=PLoDMmx9LIxpPsNunG2nTbgmFOkHvXbLUd&index=13" class="web-link">LUKE Video</a>
Deéla kuhtée diílolak baáhpam anmiléeluua íssachiiosh páttatchiahkaak bitáaxiioom
kootáa duúla biléennom Baxxiilaatúuash Jesus axúa koolássaak.
Heelak it baa dasshihchiwíalom al akúkaa húuleettaa bacheé iilápkaasuum baaaxúasseeo táachiiatak kúmmaam kalíhchiia ko kala kootéetuum bakúteen iluuáhak kaáuk.
Hileen bíash dúhpupeeo ii ishúushpattak aashúuo awaxáahiiok. Hileen bachéesh kuss hilíashiiok. “Sáapii hinna ak shéessee bilisshée héele dáhchichiiluu?
Hileelássaak. Chilaák kaka bilaxpáakak déek bah. Dáhchichelahkuuwis Galilee aláxpak dii koolúum ammaa dii chiwaáush.
Hilíasheek. “Bilaxpáakdaakbacheesh hileen bilaxpáakuum ak baa kxawíihileesh kuss iiwaaíaschiluulak dúttak baawatbakáleem kussíiolak kalakoon baáhko ii dáawiia chilaák kaka bilaxpáakiihmaachik.””
Ischawúuan Dakkaasúua annúusaaush koon chissáak deéla hileen iiaxpáwatuuash dak áxpuua dak ammaa ala kooté chiwaáuk.
Kooták. Mary Magdalene huua dak Joanna huua dak James isahké Mary huua dak bía ihéesh koóum hileen Ischawúuan Dakkaasúua akpíishelaweesh baatách xaxúa chiwaáuk.
Hileen bíash baa chiweélom kalátchessuuk. “Hileen bíash baa baaleettáahilishiiok.” hilíatuuk.
Heehtaa Petersh koóm iluualáwak xalússak déela annúusaaush hiiák awáxaak ishkawuúss íkaalem bikkaasapáaum axúa ii ápaalioosh kuttáchkaat koon kaáum íkaak. Heem kalakoon hinna déesh héelapko baa dasshihták “kuk kala shóotdak ko ii kootdák” hilíachik.
Jesus bacheé iilápuum Emmaus kusseé alíiannee koon híik.
Ko baapé ak píisshe dée iilápuum hawáte dáashe Cleopas huum awán Jerusalem kukaa Emmaus huua kuss daáuk. Heem baleanníile kusseé sáhpualichik.
Hileen bachéesh baa ala kootéesh ii bach áxp iichiwaák dáalaaliilom
kalakoon Ischawúuan Dakkaasúua shóokaa huuáhnak áxpak díilik.
Heehtaa hileen bachéesh ko alaaxtúuk.
Ischawúuan Dakkaasúua báxxak hilíasheek. “Bach aláxpak dalíilak daláalaaliiosh sáape ko ii diláau?” hem kala kookaásheen alaxíhtuum iisúua íkaalem daásxawaauk.
Kalakoon Cleopas koóm kuss hilíasheek. “Hilaa itta Jerusalem koon ashbínnaalak kootáa baa baatcháatuum koon kootéesh ak alaaxté díttatchicheehilak.” hem
báxxak. “Sáapuu?” hem bakálee díook.
“Ashalakuluuá Nazareth ak kukaa húum Jesus huuash Akbaatatdía ammaaihchiláakuuhcheesh koóm Akbaatatdía dak bilaxpáake dak dúupte iiluk an baa hiléesh dak al ilíiash dak xaxúa íkaak baatcháatuum éhkuuk.
Heem akchiwakíiwacheeitchikaasheesh dak áxpbaailaau ak aché dak kulushpíak daxchíhkuum baawatbakálaam kuss dakkaasák dappiíok.
Hinna íwahkooteesh kan baáhko daawiiáhik. “Hilíssheekaateen hileen Israel bilaxpáake ak kulustakuuák ak ilíhkaakuuash koóihmaachik.” baliatuuash kootássaak.
22-23 Kootáa chilaákkusseesh balee héeleen bíoom deéla annúusaaush diílom axúa koolássaak. Heem hileen bíash chissáak duúla balee chiwaáum bahchilásuuk. Baa áakiitaahilia bilaxpáakiaxpawisuum íkuum hilíashiiok. “Jesus kala chilaák kaka bilaxpáakak.” huuk.
Awáxpuuash ham koóum annúusaaush kuhtée diílom hileen bíash ammaa ala shiíosh kootáhtaa iiluk axúa íkaassuuk.” huuk.
Ischawúuan Dakkaasúua kuss hilíasheek. “Akbaatatdía ammaaihchiláakuuhche ammaa ala shiío an baalaátuua dáamnaalahkuuash kootáa it dalásdiiwaaheelaaluu?
Hinné élahkuuk. Akhuuwíash Alóonnakaaush baailíshekaassaak kalakoon alasáashiiwaaxpeesh dak an baatcháache dak ala chikittaakuúo dak ii baaihkammáachiihmaachik huuk.” hek.
Kalakoon Ischawúuan Dakkaasúuash Moses dak Akbaatatdía ammaaihchiláakuuhcheesh iixaxúa dak an baalaátuuash ii baa xíassaahchek. Haak Baawaalaáchim Baaxpéesh awúuan ammaa ala shiíosh ko ii ihchi baa xíassaahkaak chiwaakuúk.
Hinna ashalakuluúm kuss daáush kala koosáhtuulak Ischawúuan Dakkaasúua kuk kootáa déewiam
kalakoon áaxinnaak hilíashiiok. “Balee áxpak hileén daataáhah. Axxaashe kan awáxaalawim baapé kala shíassaaihmaachik.” huum áxpak koon daachík.
Baa duushawáatdom Ischawúuan Dakkaasúua baaxawuám dúttak aák chiwakáak koowíiak dúusheetak áxpanmisheesh dúmmachik.
Heelak hileen bachéesh kala hilaa sahkéelituum kalakoon Jesus koóm ehkaáhnom al íkaataahiluuan koolasséek.
Kalakoon Jerusalem kuss chissaáhak dáak hileen iiaxpáwateesh dak áxpuua dak ala koolúuash kuhtée diíom
kalakoon hileen ak kooléesh kuss hilíashiiok. “Baxxiilaatúuash chilaák kaka bilaxpáakak daachík. Koottáahilik bah. Deéla Simon híik.” huuk.
Hileen iilápkaasuuash alíianneetaa Ischawúuan Dakkaasúua áxpak dáalaaliiolak baa ala kootéesh dak Ischawúuan Dakkaasúua baaxawuá dúttak dúusheechim hilaa sapéelak éhkuuash dak ii iichiwaáuk.
Jesus akáxphawassdaaweesh héeleen iluuáhak daachík.
Hileen bachéesh it ii iichiwaaáatchilolak Ischawúuan Dakkaasúua iiaxúa shóokaa huuáhnak héeleen iluuáhak daaták kuss hilíasheek. “Shóotaachi? Baakoon ítche áaahkaalah.” hem
hileen ak kooléesh dúhpupeeo ii itta shéeluuk. “Ahpaláaxam awákuuk.” hiliatuuk.
Ischawúuan Dakkaasúua kuss hilíasheek. “Sáapii dii dúhpupeeo? Sáapii dalásduupuu?
Basché dak baché dak íkaak dússhihtaalah. Ahpaláaxe kuk axúooleetak. Heehtaa bik bii alákuum bii ahpaláaxassaam baxúawishik.”
Hinna íwahkoosheesh kootáa isché dak iché dak hileen ak kooléesh íkaahchek.
Kalátchetaahinmialom baaleetak heeht chilásuua ii baaihkammáatak huuhtaa hilíichiisaa kúh baaleetaachéetam Ischawúuan Dakkaasúua kuss hilíasheek. “Ammaa dilúsuuwishi?” hem
buá bilísuum kuúom
al íkuuan hinna buá duushík.
Kalakoon Ischawúuan Dakkaasúua kuss hilíasheek. “Kan dii awáxpak hawass baáwuuash kukaatáahilia an dii baachiwaáush hinné koók. Akbaatatdía ammaaihchiláakuuhche an baalaátuuash dak baleilíiaakaxpissee Moses bilikkúuash dak Buuwaaxpéesh dak awúualuuash an bii ii baalaátuuash xaxúa kuhtáakaattaa kootíohmaachik.” hek.
Kalakoon Ischawúuan Dakkaasúua hileen ak kooléesh an baa dasshihtúua axpihkaáheesh kalako ii Baawaalaáchim Baaxpéesh awúuan ammaa ala shiíosh xíassaakaassaakuuk.
Kalakoon Ischawúuan Dakkaasúua kuss hilíasheek. “Baawaalaáchim Baaxpéesh awúuan an baalaátuuash hilíashiiok. “Akhuuwíash Alóonnakaaush baa baalúukaashe chúuss dáak sheelák baáhko ii dáawiia chilaák kaka bilaxpáakiihmaachik.
Heem ak kalátcheesh dáashe báaxxiiak ii baa baachimmíhkaak baa baáliliiohmaachik. Jerusalem bilaxpáake koochihk baálilaak kalakoon hilaa awé kootáa kuluchíshiia déehcheohmaachik.” Baa ala kxawíiannialuua ii díhkulupiak an díhchi dilúttuua dáhkulussaak ítchiluulak Akbaatatdía dii kalaaxtalákuuohmaachik.” heohmaachik.
Heem hinna íwahkooteesh ammaa alákaak ammaa díikukkuuash shóon dalaáu xaxúa ii díichiwaalah.
Biilápxe díiluss al ihchi baa ímmiteesh ammaa dákbioosh báakko an baaxpée koóm eek ashhéeleen kaák óolaalah. Heelak díiluss déewahchewihmaachik.” hek Jesus.
Jesus báaxaalawe aa Akbaatatdía ala koolé aahíik.
Ischawúuan Dakkaasúua koóm Bethany koosáhtaattaa aahiiák kalakoon áale báaxxiiak chiwakáakuuak baa attaakuúk.
It chiwakáakuuak baa attaakúuash héelapko kalakoon íhchish báaxaalawe aa Baaiiwaakoochihtéesh aahíik.
Hinna báakuss déesh héelapko ko kuss chiwakáak kalakoon daásitchishtak Jerusalem kuss chissáak
alachiwakáauashbaakkussahkeesh kuhtée koon áaahkak baaihkammáatak Akbaatatdía dáashe báaxxiiak kuss “Ahóoh.” haaattuuk.
Baaaliichiweeítcheesh JOHN huua al ii Baalaáche
Baa uhpawassáako iíschiisaataahilia kukaa Baleilíiwaaxpee huua koolák. Akbaatatdía áxpe koók. Deéla Baleilíiwaaxpeesh Akbaatatdía ko kala koottáahilik.
Baa uhpawassáako kukaatáahilia Baleilíiwaaxpeesh Akbaatatdía áxpe koók.
Akbaatatdía Baleilíiwaaxpeesh chúuss baa hilák baatách xaxuatáahilia kootáhchek. Heem ammaa sáapannia Baleilíiwaaxpeesh áxp baa hilák díak.
Baleilíiwaaxpeesh ii balee bilaxpáakak ii balee ilíiak baa ala koottáahile éwahchekaashbiawuulak kootáhkaawilikkuuk. Iwak baa ala koottáahileesh ala sáashiilak ko kala kooták bilaxpáakkootaa híik.
Iwak alasáashiiash alachihpashé koon táachiiate ii baa koochihták. Heem alachihpashé eek alasáashiiash ii haawéewishdeetak.
Deéla bacheém dáashe John huuash Akbaatatdía kon báasak húuhkaak ihch iláakuuhchewiak.
Kooták. Iwak alasáashiiwaaxpeesh bilaxpáake ii iichiwaakuuák xíassaakaasshewiak iixaxúa ii iikukkák ii baa kaláttuulak hiliatak ko ii húuk.
Heem iwak alasáashiiash kussaak. Baaleetak hinna John alasáashiia ii iichiweewíak ko ii húuk.
Deéla iwak alasáashiitaahileesh hinna awé kuss huuák koon dahkuwíash bilaxpáaktatchee áakassee táachiiatak baa ala koottáahileesh ko éhchehchewiak.
Akbaatatdía Baleilíiwaaxpeesh chúuss baa hilák hinna awé díahtaa Baleilíiwaaxpeesh awé kooláhtaa bilaxpáake sapéetaahinnak alaaxtúuk.
Ala koolatáahileehtaa kuss húulehtaa iiaasúuko bilaxpáake koóuhtaa sapíhchessaak kuss íkaassaak dasshihchíssuuk.
Heehtaa ak sapíhkaak ak kalátcheesh hawúum Akbaatatdía ko aák dáake koóhchek.
Is íilannuuosh ko xuh aksáau ammaa íkuchkuuash ko xuh bacheé íilaa an daasanníalioosh ko xuh ii kootássuuk. Baaleettaa Akbaatatdía ala kaláttuuash kalako ii kaka bisúuk.
Heelem hinna Baleilíiwaaxpeesh bilaxpáakdaak balee héeleen dahkúk. Deéla ala kootéesh baa ala koottáahileesh ii éwahkuuk. Balee anníihiissaahtaa kúh balee daásdeekaashbilikkuuk. Iilápxe dáakkuttachkaatam ii alasáashiiwaaxpeesh awákaataahiluuk.
John ákahchiia hawátam alasáashiia óosh ii iláalatchik. Akbaatatdía John ashappéeliliihchek. “Baapím hilíasheewaak. “Bii piisshiléekaattaa hawátam kuk baaxpáak baatcháachkaashik. Bik bii kootássaak. Ii kootéesh bii iíschiisaataahilia kukaa koolák.” Jesus koowahchek.” hek.
Kooták. Baleilíiwaaxpeesh an balee daásdeekaashbilikkuua baatcháachim biixaxúa ii baa ítche kan bilikkuualahkúk.
Akbaatatdía Moses chúuss baa hilák baleilíiaakaxpissee bilikkuúm ii balee chilasshihchík. Heehtaa Akbaatatdía Jesus Christ chúuss baa hilák an balee íchisshikaasheesh dak an balee daásdeekaashbilikkuuash dak ammaa ala koottáahileesh balee óoweek.
Bilaxpáake Akbaatatdía íkuuleetahtaa dáakbachee kuttáchkaatam Akbaatatdía ko kala koottáahileesh koóm Iilápxe kan baa iísahteesh ala kootéesh ii xíassaahchek.
John Akbaawilihpíhcheesh ammaa ala shéesh
Jerusalem kuhtée Jews is bacheeíttaaheesh koóum hileen akchiwakíiwacheeitchikaashe dak hawéese Levites dak John kuss déehkaak baa báxxuhkuuk. “Dik dii sapée? Akhuuwíash Awóonmakaaush díi?” huuk.
Baa báxxutatchee baa chiweewaxúassaa óolaachissaa ala koottáahile chiweék. “Hawátam ak baa kulustakuuwíash awóonmakaaush bik biíssaak.” heik.
Heelak báxxak “Dii sapée? kootdák. Elijahsh díi?” huum hilíasheek. “Baaleetak bíissaak.” hem “Kootdák Akbaatatdía Ammaaihchiláakuuhchem Húuhchewiash díi?” huum “Baaleetak.” hek John.
Háaksee báxxak “Kootdák dii sapéelak. Balee dachíweelak ak balee báasak balee húuhcheesh bahchissáak baachiweéwiiluk. Dii sapéek daa?”
John bakálee díak Akbaatatdía ammaaihchiláakuuhchem Isaiah huuash al ilíiash ii díak
“Akbaatatdía is díiannee tátchiiak ítchikaassaak ákkuuwiiakuuaalah.” heesh bíik.” hek.
Hileen Pharisees kootéesh is ak baa iláau ham John kuss déehkuuash
baa báxxuua ii sheéhiluuk. “Akhuuwíash Awóonmakaaush díissaak Elijahsh díissaak Akbaatatdía Ammaaihchiláakuuhchem Húuhchewiash kúh diíssaak deesh kootdák sáapii baa bilihpílahche?” huum
hilíasheek. “Bik baa bilihpíwahchet áashe ko ii díawaaik. Heehtaa dii héeluuan hawátam ii diláaush iluuák daachím dáalaaxtataahiluuk.
Bii iischiiséekaattaa ak huuwíash koóm bii annaachíssachiihmaachik. An baaxpéesh an baatcháacheesh baa iíschiisaaleetam isahpiáxcheehtaa bulusshípbiawaalak bii anníihiissaak.” hek John.
Hiliakkéelicheesh áashe Jordan áakkaako anmílasiia alápasshiko ashalakuluúm Bethany huuash ala kooléesh kuhtée John an baa bilihpíhche koók.
bilaxpáakkootaa baa ala kxawíihiluua ak bitáaxiia
Ko chilaakséeliche John Jesus kuss húum íkaak hilíasheek. “Ikaalah. Eehkook. Akbaatatdía is Uuxdaakitchikaateesh kéehcheesh kala húuk. Ak ihchiwaailíshehcheesh ko ii bilaxpáakkootaa baa ala kxawíiash kalaaxtakuuák baa haawéewiak.”
Hinné baa ii balíiash koók. “Bii piisshiléekaattaa bacheém huuwíam kuk baaxpáak baatcháachkaashik. Bik bii kootássaak. Ii kootéesh bii iíschiisaataahilia kukaa koolák.” beesh koók.
“Koottaléesh sapéeish daatdak baalaaxták. Heehtaa an bii baa díahkuua díawaalak áashe koon baa bilihpíwahkaawaalichim kalako ii Israel bilaxpáake sapéetaahilim ii xíassaakaashdak baliatak ko ii boók.” hek John.
32-33 “Hinné kal ii éwahchekaashe koók. Baaleetdak baalaaxtáwihmaachihtaa Akbaatatdía bii chiwaák “Aasheem koon baa bilihpíhkaah.” heesh kúh bíss hilíasheek.
“Balaaxbaaxpée awáss huuák bacheém hiiák koon daatdák alákaalihmaachik.
Ko bachéesh bale iláaxam baaxpáam ii baa bilihpíhkaak ii baa hoowikáatcheihmaachik.” hek.
“Kal awákaataahileen Akbaatatdía Iláaxbaaxpee kúmmaam baaíiphachkeem chíakaateem báakukkoko awáss huulák ko kala kooták húula ko bachéesh hiiák áakeen daachík.
Hinna íwahkooteesh awákaataahilim ko ii dii baachiweetáahiluuk. Ko bachéesh Akbaatatdía dáakbachee koók.” hek John.
akáxphawassdaammassee Jesus chilakappéesh
Ko baáhkiiluupe John dak akáxphawassdaaweesh iilápuum áxpak kala chii koolúuk.
Kalakoon heelem Jesus bakúttaa díilak déem John íkaak hilíasheek. “Ikaalah. Eehkook. Akbaatatdía is Uuxdaakitchikaateesh koók.”
37-40 Iwahkoosheesh hileen akáxphawassdaaweesh iilápta iikukkák kookaásheen Jesus píisshe daáuk. (Hileen bacheé iilápuuash hawátam Simon Petersh iikéesh Andrew huuash koók.) Jesus ipatták heelem píisshe duúom íkaak báxxak “Sáapdachiiluu?” hem bakálee díak hilíashiiok. “Rabbi shóohteen iiláasshi?” huuk. (“Rabbi” huua “ak baa baachimmíhcheitche” ko kuhkuuk.) (Hinna íwahkooteesh áhpaasee it bíliiwaxpissee koók.) Jesus bakálee díak hilíasheek. “Bii aláxpak dalúuolak alákaalohmaachik.” hek. Heem kalakoon áxpak dáak ala kooléesh íkaak ko baapé áxpak koon kaáuk.
Kalakoon kookaásheen Andrewsh iiwaachíssaa déela ichuuké Simon chichíinmassaak óolapak hilíasheek. “Akbaatatdía hawátam balee héelass húuhchewiash awóolapuuk. Balasáasak “Akhuuwíash Awóonmakaaush” buua koók.” hek.
Oola Jesus aahíik. Heem Jesus Simon ikaáhiian kuss hilíasheek. “John dáakbacheem Simon huuash díik. Heehtaa hileén kalakoon baapiisakkússee Cephas huua kalako ii dii dáasaashiohmaachik.” (Hinna bale dáashe Cephas huua kúh Peter haak kootáa “baáhpam” huuk.)
Philip dak Nathanaelsh dak Jesus kon iláak ihchi píisshe déehchewiak.
Deéla ko baáhkiiluupe Jesus Galilee kuss déewiak. Heem déela Philip huuash hiiák kuss hilíasheek. “Húuh. Kan bii bii píisshe dáah.” hek.
(Galilee koon ashalakuluúm Bethsaida huuash ala koolé koók hinna Philip. Haak Andrewsh dak Petersh kúh ala koolúua koók.)
“Nazareth kukaa baa ítcheem húuwishiinneetak.” haáhik Nathanaelsh. Philip “Huuák díilaa íkaah.” hem kalakoon kan daáuk.
Déela Nathanaelsh húum Jesus íkaak hilíasheek. “Hinna iisáakshe Israelite kooták alákuulak bilaxpáaktaahilak an biíssaatdeetak ammaa ala kooté ko díak.” hek.
Nathanaelsh iikukkóosh báxxak “Shóotdaak bii ala kooté élahche?” hem kuss hilíasheek. “Eek Philip it dii hiisséesh baláapalaatchiam koon ámnaatak dáalichim dii awákaak.” hem
“Rabbi Akbaatatdía dáakbachee díik. Israel bilaxpáake is bacheeítchikaashe díik.” hek Nathanaelsh.
Jesus bakálee díak ““Baláapalaatchiiash koon dii awákaak.” beesh kalako ii ammaa ala sheewée dáhkalatchek. Baam dii baachiweéwiik. Iwak kuk dóosalak baa baatchaatée alákaalihmaachik.” haak
“Baam ala koottáahile dii baachiweéwiiluk. Hinné kootbíak. Awáxe dúuptassaalelak bilaxpáakiaxpawishe báakuss dáak Bilaxpáakdaakbacheesh kuss awáss huuák ii chiwakálaahkulak alákaalohmaachik.” hek Jesus.
ashalakuluúm Cana huuash koon anmacháxpuuash
Hinné iíschiisaa baáhko ii dúupe kalakoon awé Galilee kuhtée koon ashalakuluúm Cana huuash koon bach áxpawioom ii baasaxphilúum Jesus isahké kúh koolák.
Deéla Jesus dak akáxphawassdaaweesh koóum kúh kussúum koolúuk.
Kalakoon hileen ak baa saxphilúuash baáchuuwilaxxee xaxúa isshíiom Jesus isahké kon kuss hilíasheek. “Hileén is baáchuuwilaxxeeo kala haawík.” hem
bakálee díak “Ihkáa sáapii bii bii dachíwee? Heehtaa hinné éhkaah. Bii sapéelak an baa éhchewahchewiawee hilaakée it kussaak.” hek.
Isahké hileen baa ishkawáasheesh kuss hilíasheek. “Balaaké ammaa dii díahkuua dii chiweéohmaachik. Díaalah.” hek.
(Bilé ii kulaáu baáhpawaatam óoshitcheesh akaawakaáshim koolúuk. Hileen Jews kooté ala chiwakáau annámmisuum hinna biléesh ii istúua dak baaté dak íisshiwiiluk. Baa ísshe hawátkaate bilé ahkaáshkulaauk.)
Jesus hileen baa ishkawáasheesh kuss hilíasheek. “Hileen baatéesh bilé ii ílutchikiiaalah.” hem kootúum
chiwaák “Hinna bilé ham óosaak aaláak iwak akbaaxalússhihche kuuáalah.” hem kootúuk.
Akbaaxalússhihcheesh dúttak isshiiák chilasshihchík. Bilím kummíilak baáchuuwilaxxeesh alaaxták. (Hileen baa ishkawáasheesh íwahkooteesh kuk éhkuuk.) Kalakoon hinna iisáakshim akuáwishbiash iláak áxpittachiiak
kuss hilíasheek. “Hilíatuut baáchuuwilaxxee al ítchikaasheesh koochihk dúmmachiiluk. Kala kammúut hilaa baáchuuwilaxxee doosaléeliche kuk kal isshíihcheiluk. Hilaakée dik kal itchikaaséeliche dáhkulusaak ii háakdahchek.” hek.
Awám Galilee kuhtée koolám Cana huum koók Jesus áalammaahinmassee an día. Hinna an baaxpáak an baatcháacheesh ii xíassaakaasshek. Kalako ii hileen akáxphawassdaaweesh kaláttuuk.
Hinna anmacháxpuuash ii baaihkammáatuuash uhpé híim piishchiisáa kalakoon Jesus dak isahké dak akúpbachee dak akáxphawassdaaweesh dak koóum áxpak awaasúualahum Capernaum huuash kuss dáak koolúua baahkuwiséek.
Alachiwakáauashbaakkussahkeesh Jesus baa isshíalaahak déehchek.
Hileen Jews kootéesh baasaxphilúum Baapanmaaáatchelee huuash kala koosáhtam Jesus koóm kúh Jerusalem kuss déek.
Déela alachiwakáauashbaakkussahkeesh awéelakoliche hiiák heelem bacheéom bishéeiichiile dak iisaxpúatahchewishke dak baaíiphachke chíakaatuum dak iiwaaíaschilak áaahkuuk. Bálaashiishiaahe akiiwaawakálaaleehche baaiihulishoopé kuss awáatak kaáuk.
Heem bishiáxpuum dúttak bach aahiiák ii baa datchúshbiak hileen baaaxuawishé xaxúa ii kuláak asaalíhchek úuxe dak bishéeiichiile dak. Hileen akbálaaiiwaawakalaaleehcheesh is baaiihulishoopúua chipassaáhak is bálaau awéen ii chilialáak déehchek.
Haak baaíiphachkeesh akbaaiiwaaíaschileesh kuss hilíasheek. “Hileén aaláalah. Kuk kal aaleéla Biilápxe aasúua anmaaiiwaaíaschinnahkuuash kala koowíiaalah.” hek.
Jews is bacheeíttuua koóum Jesus hawáashiiak hilíashiiok. “Diah dáalammaahileesh hawáteem balee íkaahkaah. Alachiwakáauashbaakkussahkeesh dii koolám eek baa díaleesh an dii baaláhke balee éhchehkaah.” huum
bakálee díak “Hinna alachiwakáauashbaakkussahkeesh xápdaalolak baáhko dáawiikaatdak bahchínnewihmaachik.” hem
hilíashiiok. “Báalee shuhpáa pilakák axpákaawik hinna alachiwakáauashbaakkussahkeesh ala chínnuua. Heelak dik baáhko dáawiikaatdak ihéem kan dáhchinnaak diháanmialaa?”
Heehtaa “hinna alachiwakáauashbaakkussahkeesh” heesh Jesus axúa ko kuhchek.
(Deéla baapiipíishchiisaa Jesus sheelák kalakoon Akbaatatdía chiléhcheesh hileen akáxphawassdaaweesh ammaa ii iláalatcheesh chichéhkuuk. Kalako ii Baawaalaáchim Baaxpéesh awúuan an baalaátuuash dak Jesus al ilíiash dak kootkaásuum kalátchekaasuuk.)
Bilaxpáake ala kootúua Jesus éhchek.
Jesus koóm Jerusalem it koolám kalakoon baasaxphilúum Baapanmaaáatchelee huuash kúh it koók. Heem áalammaahile ii baa xíassaahche díash kalako ii bilaxpáake iiahúum ak íkeesh kalakoon ko kaláttuuk.
24-25 Heehtaa Jesus kuk iiaxúa bilaxpáake alataawúua dak éhchem bilaxpáakeem sáapii bilaxpáakiheem ihchi kuss ii iichiweéhcheish daatdeetak. Heem ko ii chiwíassaam kalátchewiassaak dúuluua kussíiohmaachim éhchek.
Nicodemus huua Jesus al ashbiléeleesh
Deéla hinna bacheém dáashe Nicodemus huum Jews is bacheeíttuua hawák kúh Pharisees alaxúahchee ak aché ko hawák.
Heem kal óotchiam déela Jesus hiiák hilíasheek. “Rabbi dáalammaahile ii baa xíassaalahkaalaakahkoosh awákuuk. Kal ii baa xíassaak Akbaatatdía díisahtiialakum bilaxpáakeem íwahkootassaalak eek ammaa an díalee baatcháatuuash koochéewialak alíinneettaahiliihmaachik. Heem Akbaatatdía kon dii húuhkaak dii balee baa baáliliihchem éwahkuuk.” hem
kalakoon ilaáhak “Hinné díikukkuh. Dii baachiweetáahinmiik. Kaka dii bishíssaalak Akbaatatdía hawátuum hawassíiakuuash dii héeleelassaaihmaachik.” hem
hilíasheek. “Héahe bacheém kal isáahkalak shóotaak kaka bishík he? Kan baa isáak íwahkootak shóotaak koochéek he? Kala chii isahkéesh dáakisshe kuss chissáak bíshdewialak baaleetchichéek.” hem
iláak “Ikaah. Baa ala koottáahile ko dii baachiweéwiik. Kan bilaxpáakshoolaht bilé dak Akbaatatdía Iláaxbaaxpee dak ii kaka bishíssaalak Akbaatatdía is bilaxpáake héeleenneetiihmaachik.
Baksáau koóum balee bisák kalako ii balee axúawishik. Kúh hilíatak Akbaatatdía Iláaxbaaxpee balee iláaxe ii balíahuua ak bilikkuuá koók.
Kuk kal élahcheliiish daachihilak “Kaka dii bishdák koók.” bee.
Huchéesh baakoon an déewia dáak dahkúik. Hutbishít al ilíahaache díikukkuik. Shóokaa huuáhnak dáalaaxtak shóon daáhnak kúh dáalaaxtak. Bilaxpáakeem Akbaatatdía Iláaxbaaxpee ii kaka bishdák ala koótshootdak dáalaaxtuua ko kala kooták.” hem
báxxak “Iwak kuk shóotaak kooták he?” hem
“Israel bilaxpáake héeleen ak baa baachimmíhchem asíitkaasheesh díik. Kala shóotdak ii dáalaaxta?
Baa ala kootéesh ko dii baachiweém ammaa al éwahkuua dak ammaa al awákuuash dak ko ii baláauk. Heeht kootáa díixaxua ammaa an dii baachiwaáu dáhkalatchessaawialuuk.
Hinna awé áakeen baa ala kootéesh ko ii baa xíassaawahchem baa ala sheewée dáhkalatchessuulak kootdák báakukkule Baaiiwaakoochihtéesh kuhtée baa ala kootéesh ko ii dii baachiwaáulak shóotdaak bii dáhkalatchewialuu?
Baaiiwaakoochihtéesh koon awé ak kuss húuash kootáa Baaiiwaakoochihtéesh ak báakxaalawak híiash ittáchik. Haak Bilaxpáakdaakbacheesh Baaiiwaakoochihtéesh ak kooléesh koók.
Deéla kúh anmachúhkeesh Israel bilaxpáake koolúuash koottaléesh koon Moses koóm úuwathisshim ii íaxassaaliak kalakoon balám uhpé kussíiak báaxxiiak. Heem Bilaxpáakdaakbacheesh kúh koochéeohmaachik.
Kalako ii hileen ak kalátcheesh xaxúa kuk an bilaxpáakuua ii baa koochihtíohmaachik.” hek Jesus.
Akbaatatdía dáakbachee hinna awé kuss húuhcheesh bilaxpáake haawéewiak ko ii húuhchessaak. Heehtaa chúuss baa hilák bilaxpáakkootaa ilúulak hiliatak ko ii húuhchek.
Heem kala sapéeolahtaa kaláttuulak kuk haawéewiassuuk. Akbaatatdía dáakkuttacheesh koóm sapéeolahtaa kalátchewiassuulak kal íilaa ala kxawíiash ihch aaliíak ihchi baa haawéewiook.
19-20 Akbaatatdía baa chilasshihché is biipé hinné koók. Báakukkoko baa ala koottáahile alasáashiiash awáss huuák awé híik. Heehtaa bilaxpáakeesh baa kxawíihilaaahkuuk. Heem hinna alasáashiim ii baa xíasseesh kuk dúupiook. Ak baa iháatdiak ak baa kxawíihileesh hinna ala sáashiiash diílolak ammaa kxawíiannioosh áakass iikuschilák bilaxpáake xaxúa ii éhcheohmaachik. Heem iwak ala sáashiiash isítcheessaak kuss duúwiassuuk. Ala chihpashéesh ammaa ala kxawíiannioo ko íchissak baatcháatuuk.
Heeht deéla kúh an bilaxpáakeesh baa annawíiaaahkuulak hinna ala sáashiiash kuhtée diíak isítchiiok. Heem ammaa an díash Akbaatatdía ko chúuss baa hilé ko ii xíassaahchek.
Jesus dak John Akbaawilihpíhche dak
Hinna íwahkooteesh piishchiisáa kalakoon Jesus akáxphawassdaaweesh áxpak Jerusalem koon iikusták dáak awé Judea kuhtéetaa hawass daáwak. baa bilihpíhkaalahkuk.
Kúh ashalakuluúm Aenon huuash Salim koosáhtam John ko koon baa bilihpíhkaalahkuk bilé ahúm koolák. Bilaxpáake ihchi bilihpíhchehchewiak duuákaauk.
(Hinné John it daxchíssuuash koók buh.)
Deéla kalakoon John akáxphawassdaaweesh dak Jew kootám dak bach ilíituuk. Hinna bale baa hilé al ihch íisshiwuum an baa ashítuua ii iháaxiiom kalako ii ilíikaasuuk.
Chissáak duúla John diíak hilíashiiok. “Rabbi hinné balee chiweeítchiiah. Iwak bacheém áashe Jordan áakkaako balee híiash ii diláalaakeesh koowahkuuk. Hilaakée kúh baa bilihpíhkaalahkuk. Heem bilaxpáake éetko kuss daáuk.” huum
bakálee díak “Ii kootéesh Akbaatatdía ak íkuchkawilikkuua koók.
Díinnaxuoohtaa ammaa ala sheewéesh díikukkaalahkuuk. “Hawátam ak baa kulustakuuwíash awóonmakaaush bíissaak.” baam diiluk dii koolúum díikukkuuk buh. Bik ittákkaa ishootchiisáa bii húuhkaak ala huuwía bii chiweéhkuuk.
Heem anmacháxpuuash koolát akuawishbíash iilápaache iluuák oolák áapche iikukkúik. Haak akuawishbíash iilápaachitche bíik. Koon awóonmisak hilaakée baawihkammáatak baatcháachik.
Hinna iisáakshim Jordan áakkaako biíosh kan baatcháatdawak asíitkaasak kal ala kootáhkuua koók. Bik bii baa haawaalawíihmaachik.” hek John.
báakukkoko ak húuash
Hawátam báakukkoko awáss húuash baatcháatak baa iíschiisaaleetak. Deéla hawátam kuk awé áakeeleesh ammaa ala kooléesh kuhkaa éhkaak kuhkaa ii ilíik. Heehtaa hawátam Akbaatatdía ala koolé kukaa awáss húuash kuk baa iíschiisaaleetak.
Heem kuhtée ammaa al íkeesh dak ammaa al iikukkóosh dak ko ii ilíim ak kalátchetaahileesh kooshtúuk.
Heehtaa Jesus ak ilíikalatcheesh hilíashiiok. “Akbaatatdía al ilíia koottáahilik.” huuk.
Hawátam Akbaatatdía balee héelass húuhkaak Iláaxbaaxpaam ii baa koochihtéesh ko ii díahchem ko ii iláakuuk.
Baksáau Akbaatatdía dáakbacheesh íchisshim baatách xaxuatáahilia kukák hawasséehchek.
Hinna dáakbacheesh ak kalátcheesh ak ilíiiikukkoosh iléem bale bilaxpáakam ítchikaatak ii baa koochihtéesh kal aáuk. Deéla ak ilíiiikukkusseesh Akbaatatdía ak iitchúuleesh kala ko héeleeluuk. Bale bilaxpáakam ítchikaateesh alaaxtatáahilak Baaiiwaakoochihtéesh kúh diíssuum Akbaatatdía baa an bakánniash an baailísuuash ii baa koochihtíihmaachik.”
Jesus dak Samaria bíam dak bach áxp iláauk.
1-2 Jesus koóm akáxphawassdaawe dak ammaa bilihpíhche dak kuk áxpihkaak ahák John kuk kootasséem Pharisees kootéesh iikukkák bat shéess iláauk. (Heehtaa ala koottáahile Jesus kuk iiaxúa baa bilihpíhchessaak. Itchihk akáxphawassdaaweesh kon baa bilihpíhkuuk.) Jesus ammaa ii iláaattuua ehkaáhnak
daásbaannatchiihaak awám Judea huuash koon dáak kala chii Galilee kuss dáakuawiak.
7-8 Jesus akáxphawassdaaweesh koóum kuk ashalakulúuash kuss óosshee íaschinnaauk.
Samaria bíam iíshhuulem “Bíakaataa eek al iíshe ham bii isshíihkaawakuh.” hek Jesus.
Hinna bíash kuss hilíasheek. “Dii Jew kooták dii bacheék. Bíh bii Samaria bilaxpáakak bii bíak. Shóotaatdak ii bíss bínnakaalak ishdiiwiálaa?” hek. (Hinné ii íwahkoosheesh hileen Jews dak Samaria bilaxpáake dúuptako bat dúupiak bach áxp baa hilíssuuk.)
Jesus bakálee díak “Baaleetdak Akbaatatdía ammaa dákbiash élahchelak haak hinna díss bínmaakaaleesh bii sapéelak bii élahchelak biléem bíss dakáannak bilím xakáalaweesh ko balákdak an dii bilaxpáake ii baa koochihtíihmaachik.” hem
kalakoon chikittaák hilíasheek. “Baa dáhkuleeleetak ii aliíshdeetak kootáa hinna an bilóosaau awuússee awateém baatcháachik. Bilím xakáalaweesh deesh shóotdaak alóoshiiwialaa?
Heelak bas baaxaalíoo Jacob ala kooté dik dii iischiisée? Hinna an bilóosaau kón chikaawilikkuúk. Iiaxúa dak dáakbachee dak hileén bilisshíiom is baaaxuawishé hileén kúh bilisshíihchek.” hem
kalakoon Jesus hilíasheek. “Bilaxpáake hileén bilisshíiot kak íiwakachiiluk.
Heehtaa kan baa bilisshíiwahchelak kal ii dúuhpee íiwakatuuleettaahiliihmaachik. Kooták. Hinna baa bilisshíiwahcheesh kúmmaam bahéem poopshiíatak xakáalaweesh ko kala kooták kal ii baa iléem ii baa koochihtáhchek.” hem
kuss hilíasheek. “Kootdák hinna dís bilé ham bii isshíihkaawakuh. Heelak kal ii dúuhpee bíiwakachissaak awiíshboowaakahkussaawihmaachik.” hek.
Jesus hinna bíash kuss hilíasheek. “Dáak dachílee dúttak chissáak áxpak húuh.” hem
kuss hilíasheek. “Baachínneetak.” hem kúh “Koottáahilik eek baa sheelée. Dachínneetak.
Kooták. Kala chiaxxúua dachínmishik. Hilaakée hinna bacheé dii bakúteeleesh dii dachílaassaak. Eek baa sheelée koottáahilik.” hek.
Hinna bíash kuss hilíasheek. “Kan dii éwahchek. Akbaatatdía ammaaihchiláakuuhcheesh ko dii hawák.
Baam bii chiwaawakúh. Diiluk Jews kooté ala sheelúua “Akbaatatdía al ihchi balee kuss chiwakíihche awaasúualaho Jerusalem kuhtée kuttáchik.” duuk. Heehtaa bas baaxaalíoo eek awaxaawé ala chiwakáau koók huuk.” hem
21-24 kalakoon Jesus hilíasheek. “Bíakaataa hinna baa dii baachiweewiáwee éhchekaashih. Samaria bilaxpáakeesh diiluk Akbaatatdía kuss dáhchiwakaauhtaa dáalaaxtuuk. Deéla ala kuss an bahchiwakáau kal ak éhchekaasheesh Jews bíiluk. Baleiichiweeítcheesh ak baa iléesh Jews kooté ko héeleen iikusták awé kootáa híiihmaachik. Heem saskáat baapéem dalíilohmaachik. Shóohteennahtaa Baksáau Akbaatatdía kuss dáhchiwakiilohmaachik. Iwak awaxaawéesh dak Jerusalem dak kuhtée kala kuttách koon dáhchiwakiissaalohmaachik. Akbaatatdía bale iláaxak. Baapúum baatcháachuum kala shíassaataahilia biíwiawuuk. Koottannák kuhtáakaattaa Akbaatatdía ala kuss chiwakáaush bilaxpáakuum Iláaxbaaxpee ii éhchekaashiohmaachik. Kala shóonnahtaa kuss chiwakíiwioolak kootíihmaachim Akbaatatdía isítcheeihmaachik. Heem Akbaatatdía kuss chiwakáaulak kal annawíiolak koóm Akbaatatdía ii isítcheeihmaachik.” hek Jesus.
Kalakoon hinna bíash hilíasheek. “Ewahchekaatbaak Akhuuwíash Awóonmakaaush shóon huulák baatách xaxúa baa ala sáapeesh balee chiweeítchiwilikkuuihmaachik.” hem
kuss hilíasheek. “Baa ii dilíia bíik.” hek.
Kalakoon iwahkookkéesh hileen Jesus akáxphawassdaaweesh chissáak duúlom Jesus bíam innáalatchim íkaak chiláshkaasuuk. “Shootkéelitdak kalako ii hinna bía inníi?” hiliatuuk. “Sáapelahchewialaa?” haak “Sáapii hinna bía dáannii?” hewioohtaa kalakoon ilíissuuk.
Kalakoon hinna bíash iiiíshe koon baaták iiwaachíssaak ashalakulúuash kuss chissáak déela bilaxpáake hiiák hilíasheek.
“Duúaalah. Hinna bacheém bii an bilaxpáake ammaa an díawee xaxuatáahilia éhkaak daachím bii chiweék. “Akhuuwíash Awóonmakaaush koók.” baliattaahilik.”
Heem ashhéele bilaxpáake iikuschitáahilak deéla Jesus ala kooléesh kuss daáuk.
Hileen duúosh héelapko hileen Jesus akáxphawassdaaweesh bakíilitak “Rabbi baa duushíwáh.” huum
kuss hilíasheek. “Bik ammaa buúshbishim sáapdak diiluk dáalaaxtuuk.” hek.
Heem hileen akáxphawassdaaweesh bat shéess iláak “Hilaa sapéelak bale ammaa duushdák ooakuúwissaak.” huum
Kalakoon bilaxpáakuum kuss duúosh íkaalitak Jesus hilíasheek. ““Bilítaachiia shoopdák kan baa talíawahchewohmaachik.” heiluk. Heehtaa díshtuuwishim bik díiluss hilíasheewaak. “Ii hawass íkaalah. Baaxawuá kal óosuum ala talíahkuua kala híik.
Hilaakéehtaa ak baa talíahche is baa íiwishe kulutták baaxawuá hawátxiiak ak baa kalátcheesh an bilaxpáakuua ii baa koochihtalák hiliachik. Kootáa ak baa awuússeesh dak ak baa talíahcheesh dak daásittuulak áxpak baaihkammáatdak hiliachik.
Bale ilíim “Hawáteet kon baa awuússeet deéla ihéet kúh baa kulutchíik.” heesh íwahkoottaahilik.
Bik dii déewahkuum baa talíalahkuuk. Bilaxpáake iháaum kon baa awuússiiak bale baa hilé an baalúua kón díook. Heelak díilun baa talíalahkaak dáhkuluttuuk.
Hinna bíash al ilíiash “Bii an bilaxpáake ammaa an díawee xaxuatáahilia éhkaak daachím bii chiweék.” heesh kalako ii Samaria bilaxpáakuum hinna ashalakulúuash ak kooléesh Jesus ak kalátcheesh iiahúuk.
Heem hileen bilaxpáakeesh duúla Jesus diíak bakiitaahiláak “Balee áxpak dahkóolitbilikkuuh.” huum baapé dúupam áxpak koon daachík.
Heem hileen bilaxpáakeesh Jesus ammaa ala shéesh iikukkúulak kala kannaa iihámmishtaahiluum kaláttuuk.
Hinna bíash kuss hilíashiiok. “An balee baa dachíweesh ii bahkaláttuua kuttáchissaak. Kan bíilaa Jesus al ilíia biikukkák awé kootáa bilaxpáake ak kulustakuuák ak iléesh koóm koottáahilim kal ii éwahkuuk.” huuk.
Kan baapé duupéem kalakoon Jesus Galilee kuss déek.
(Iíschiisaa Jesus iiaxuatáahile ala shéesh “Akbaatatdía ammaaihchiláakuuhche aasúuanmishe kuhkáa chikittaakuússuuk.” hek.)
Jerusalem kuhtée koon Galilee bilaxpáake ahúm baasaxphilúum Baapanmaaáatchelee huuash koon Jesus ammaa an díash xaxúa íkuuk. Heem hinna déesh déela awám Galilee híilelak kuhtée bilaxpáakeesh óhchikaapuuk.
Jesus bacheeítchim dáakbachee óochiahchek.
Heem Galilee hinna ala chúuss déesh amméaxeen Jesus awaasúualaho Cana huuash híik. (Iíschiisaa koon bilé kummíilak ii baáchuuwilaxxee díak.) Koottaléesh awé Galilee ko koolám bacheém an bacheeítchiwishim dáakbachee anneéwisak kal ítchissaak awéetaa daachím awaasúualaho Capernaum ko koolák.
Hinna bachéesh baa iikukkúlem Jesus Judea kukaa huuák Galilee koolák huum dáamna Jesus hiiák bakáak “Capernaum bii áxpak kuss dáak balaakbacheé anneéwishkaasak kala sheewíam íkaawakak óochiahkaawakuh.” hek.
kalakoon kuss hilíasheek. “Bilaxpáakeesh baa dáhkalatchessuuk. “ii baa xíasseem kootdák deéla baa baatcháacheem díalaalak awákaalak hilaa” diliatak dii íwahkootuuk.” hek.
Hinna bachéesh bakáak hilíasheek. “Jesus hilaaktáahile bii áxpak dáawakak balaakkáate it shéessaa íkaawakuh.” hem
bakálee díak iláak “Diah kan dáakuah. Daláake kal óochiak alíatdeetak.” Hinna bachéesh Jesus ammaa ala shéesh kaláttaak kalakoon déek. Kualasshíhpe koók.
Heem baáhkiiluupe hinna dáakuash amméaxeen déem ishkawáashe ham akúkaa duúla diíok. “Daláake alíatdeetak kal ishtatáachisshik.” huuk.
Hinna íwahkootam kalakoon kala hinné báxxak “Sáawe kuhtaaliché kalakoon kal ittée?” hem hilíashiiok. “Húuleesh kualasshíhpe kalakoon axualatawée béaxak.”
Kalakoon hinna bachéesh baa dasshihták helem húuleesh kualasshíhpeen Jesus an bíss ala kuss hilíasheesh “Daláake kal óochiak alíatdeetak.” heesh chichéhchek. Heem kalako ii hinna bachéesh Jesus kala kannaa kalátchekaashik. Deéla aasúuishkawuuash bakákasshiia kúh kootúuk.
Hinné kal iilúuhpee koók Judea kukaa Galilee kuss chisshíiash Jesus ammaa an día ii baa xíasseesh.
Jesus bacheém díilissaam al óochiahcheesh koók.
Kal íwahkooteesh piishchiisáa Jerusalem koon chiwakáak baasaxphilúum shóon Jews iiwátxaaum Jesus chisshíik. Heem Jesus daasé díak kuss déek.
Deéla hinna Jerusalem áaxxaa binnaxchíwishim bilíam koolám Iisaxpúatahchewishke huua koosáhta bahaaisáam koolák. Heem áaxxee kootáa alaátchiia chiaxxukaáshik. Hinna bahaaiséesh Jews ii aasúuko an dáasaasuua Bethzatha huuk.
Al íkuxxaawishim bilaxpáakiaxpawisheet báakukkoko awáss huuák hinna biléesh xachíihcheet ak koochihk dahpéesh kal isaanneé kala kookaásheen oochiáhak alíatdeettaahiliik.
Bacheém anneéwishim bahaaiséesh koosáhta baa óole báalee dáahmiiaa pilakák axpíluupahpik.
Jesus íkaak hinna bachéesh koon xapák ihch alíinneettaahilak baa bíak daachík. Kalakoon Jesus húula híik. Anneéwisak awéetaawaache kala shíakaashim ehkaáhik. Heem kuss hilíasheek. “Oochialewialaa?” hem
“Hinna bilé xachíit ak bii kuxshíleetam kan balahpiwiáwaawiit bashóochkaateen bii dashpáaahkum anmeéleetiik.” hem
kuss iláak “Chilaáh.” hek. “Eek annaxápaache kulutták kan díilih.”
Heem kala kookaásheen hinna bachéesh óochiak alíatdeettaahilim alaxapaachéesh kulaák koon hawass díilaahik.
Hinna áalammaahileesh kootdák Baapchikittúum koóm
hileen Jews kootéesh hinna bacheém óochiahcheesh ko kuss iláak hilíashiiok. “Baleilíiaakaxpissee an baalaáche Baapchikittúua balee chikitchéehkaak balee baa hilíhchessuuk. Eek annaxápaache dáhkulaak aák hawass daláwe baa ala kootássaak. Baa iháatdaak.” huum
“Bacheém basaanneé bii óochiahcheesh bíss hilíasheek. “Eek annaxápaache kulutták kan díilih.” bii heesh ii koótbaak.” hek hinna bachéesh.
“Sapéen “Díluuak annaxápe kulaák dáah.” dii he?” huuk.
Heehtaa Jesus kuk bilaxpáake ahúm koolúum héeleen daáhim hinna bachéesh ak óochiahcheesh sapéelak alaaxták.
Deéla píishchiisaa kala chii alachiwakáauashbaakkussahkeesh awéelakoliche koon Jesus hinna bachéesh hiiák kuss hilíasheek. “Díikukkuh. Kan dii óochiak dii alíatdeettaahilik. Baa ala kxawíiash dúusaah. Koótdaassaalak aaláa kala chii baa kxawíia iischiisaakaaséem ko dii kootíih.” hek.
Hinna bachéesh kalakoon déela Jews is bacheeíttuuash hiiák “Jesus koók basaanneé ak bii óochiahkaawako.” haak chiweék.
Baapchikittúum koon Jesus baa hilíate an díash kalako ii Jews kootéesh baa chúuss déehkaak hawáashiiaaahkuuk.
Jesus bakálee díak. “Biilápxe baa al ítche ko díak baapbahchikittúua koóuhtaa baa hinnaachím bíh ko itshéetaa baaléek.” hek.
Hinna Jesus íwahkoosheesh kalako ii Jews kan aa daaskawáauk. “Kan baa baacháatchek. Baapchikittúua an baa áakaxpissuua dússhishik.” haak chii kúh “Akbaatatdía Biilápxe koók. Dáakbachee bíik.” haak kootáa ko ii Akbaatatdía ala kooté íh kala kootaátdelelek.” huuk. Heem ko ii dappeéisshishtuuk.
Jesus baa an día xaxúa an baa baaláhkeesh koók.
Heem Jesus bakálee díak kuss hilíasheek. “Baam dii baachiweéwiiluk. Ala koottáahile koók. Biilápxe Akbaatatdía baa an díash ko díawaaik. Baam díalak awákaak kala hilaa kuttát díawaaik. Bíilaa díawaassaak. Koochihk Biilápxe “Díah.” helak hilaa díawaak.
Kooták. Biilápxe bii íchissak baa ala sáapannia xaxúa bii íkaahkaawakuk. Deéla hinna bacheém óochiahcheesh baa an bii díahchewia iíschiisaataahiliohmaachik. Heelak alákuulak dáhchilasuulak hiliachik.
Biilápxe bilaxpáake kala saák kaáuhtaa chiléhkaalahkuk. Deéla sapéelahtaa ínmaawiawaalak an bale bilaxpáakuum ii baa koochihtéesh kúh bakbiáwaalak koótbaawihmaachik.
Deéla Biilápxe baa chilasshihchíssaaik. Itchihk bilaxpáake ala chilasshihtúua bakák bíilaa bii díahchek.
Biilápxe kal íwahkootak iixaxúa kal ii bii chikittaakuúolak Biilápxe ala chikittúua ko kala kootúulak hiliachik. Hileen ak bii chikittaakuuwíassuuash Biilápxe kon húuhcheesh kúh chikittaakuússuum ko ii koottáahilik.
Baam dii baachiweéwiiluk. Ala koottáahile koók. Ak balíiiikukkak ak bii húuhcheesh kalátchetaahiluulak Bilée Isée héelass déessaaohmaachik. Baaleettaa súua ko kala kootéesh iikusták an bilaxpáakuua ítchikaasheesh ii baa koochihtéesh kala ko kuss chilakkachíohmaachik.
Baapéem ko bilaxpáakuum iláa súua ko kala kootéesh Akbaatatdía dáakbachee áapche iikukkúum baa héeleen ak ilíiiikukkoosh ihchichéhkuum hilaa kal ilák kan bilaxpáakiohmaachik. Ala koottáahile dii baachiweéwiiluk. Díikukkaalah. Ko baapéesh buúwohmaachik. Shóonnahtaa kootíihmaachik.
Haak deéla Bilaxpáakdaakbacheesh koóm awé áakeen bilaxpáake xaxúa chilasshihché an baaláhke Akbaatatdía kon kuúk.
28-29 Iwak chiláshissaalah. Baapéem ak shéesh annúusaau it koolúua xaxúa áapche iikukkák chilaák iikustúum chilasshihchíohmaachik. Ko baapéesh kala saskáat biíwohmaachik. Bilaxpáakuum ak baa ítche díoosh chilúuash kal ii súuleete kal ii baa koochihtíihmaachik. Deéla bilaxpáakuum ak baa kxawíihilaaahkuuash chilúuash Bilée Isée héeleen kan datchúshe kal ii baa koochihtíihmaachik.” hek Jesus.
Jesus sapéetaahinnak ak ii iichiwéesh
Jesus kúh hilíasheek. “Balasalakootéesh bulusáak ak bii húuhcheesh daasalakooté díawaak. Heem bíilaa éehkoon baa bíkuchkak baakáhkussaak. An bii baáliliia biikukkák ko ii bahchilasshihchík. Heem bilaxpáake an bahchilasshihchéesh annawitáahilik.
“Bíilaa bii hilíatak.” baak bihch ii balíilak bii dáhkalatchelituu xuh shóotduulak.
Heehtaa baa iháam koolám bas baa al iichiweé ítcheesh ak chiwaawakó koók. Biilápxe Akbaatatdía koóm ammaa ala sheé xaxúa ala koottáahileesh ko dii chiwaalákuum kuk kootúum éwahchek.
Kooták. Díinnaxuooht akiláalakuum dáawasuum John kuss déehkuum bii ala koottáahileesh kan dii chiwaáuk.
34-35 John ammaa ala sheé dii chichéhchewahkaak ii díluulak baliachik. Kuk hinna John baa ala koottáahileesh óoweelak biláakisshilak ko kala kooták. Ammaa ala shéesh dilúttuulak shíakaashissaaht ala sáashiim déaxalaacheesh baalíhkammaatuuk. Heehtaa éehkoon bilaxpáake al iláawakoosh ko bíawaassaak bii sapéetaahileesh éhkuulak baliachik.
Heehtaa ammaa an díawee kal ii bii sapéelak ii xíassaak kuk baakáak John al iláawakoosh kuk doosaláauk. Bale an baa hiléesh Biilápxe an bii báasheesh bii iháalihcheesh ko díawaam kon bii húuhcheesh kal ii xíassaak.
Haak deéla Biilápxe ak bii húuhcheesh iiaxúa bii ii ilíilak baa koottáahilik. Al iláawakoosh baa ala kootá dak an baa ala xíassaahkaak heesh kúh kal íilaataahilia éehkoon huuák heessaak áapche díikukkuuleetak alákuuleetak.
Heehtaa Biilapxe koóm dii héelass bii húuhcheesh it bii dáhkalatchewialaassuum al ilíiash dalásawuuko dáhkuleessuuk.
Baawaalaáchim Baaxpéesh ákahchiia dáamnaalaakahkuulak ii an dii bilaxpáakuua ii baa koochihtalak diliatuuk. Hinna baa dáamnuuash xaxúa bii bii ii iláauk.
Heeht it bíss dalóowialaassaak it baa élahchewialaassuuk. Koótduulak an dii bilaxpáakuuash al ii baa koochihtéesh balákbohmaachik.
Bilaxpáakeem bii baatcháatdak hiliatuulak baliachissaak.
An dii ala kootúua éwahchek. Baaleettaa Akbaatatdía aláchissaatdeleluum éwahchek. Dalásawuuko Akbaatatdía dáasshihchissuuk.
Biilápxe dii héelass bii húuhkaak ihchi bii ilíihkaakuuak íwahkooteeht bíss alákaassuuk. Heeht kúh baa ihéem íilaa huuák dii hiilák Biilápxe kon húuhchessaahtaa kuk dáhkalatchelohmaachik. Heehtaa it bii sápdahchewialaassuuk.
Díin bach kussáau díiluttat bat sápdahkuulak kootáa Akbaatatdía baa kuttácheesh kuk díhchi báaxxiialahchewialaassuum shóotdaak bii dáhkalatchewialuu?
Deéla Biilápxe ishóoche diíolak ak dii baa aahíia bíissaak. Moses ak dii baa aahíia koók. Eeh Moses koók. Baleilíiaakaxpissaam dákuuash al aláachiwuua ii an dii ilíiolak an baa biáluuash koók. Heehtaa hileen an baalaátuua koóuk ak dii baa aaliío.
Heehtaa Moses an baalaácheesh bii bii ii baalaáchik. Heem baaleetdak an baalaácheesh dáhkalatchetaahilak aláachiwuulak bíh bii dáhkalatchelohmaachik.
Heeht Moses an baalaácheesh dáhkalatchessuulak sáapii ammaa ala sheewée bii dáhkalatcheliilu?” hek Jesus.
Jesus bilaxpáake pilakisáa pilaké chiaxxó baa duushíhcheesh
1-4 Kal íwahkooteesh hileen Jews kootéesh baasaxphilúum Baapanmaaáatchelee huuash kala koosáhtak. Heehtaa Jesus awám Galilee huuash kuss chisshíik. Kalakoon bilichkisáam Galilee huuash áakuhchiss dáak áakkaako hiik. (Hinna bilichkiséesh kúh an dáasaasuua hawáte “Tiberias” huuk.) Aalammaahile ak baa anneewishé ii óochiahcheesh bilaxpáakahkaashim íkuum píisshe daáuk. Jesus hileen akáxphawassdaaweesh áxpak shiché héelahkeess dáak kalakoon áappaa awáatuuk.
Jesus hawass íkaak heelitdem bilaxpáakahkaashim kuss duúom Philip huua kuss hilíasheek. “Shóon bale ammaa duushéem awíaschilak hileen bilaxpáake xaxúa baa duúshbahkuuk he?” hek.
(Jesus iiaxúa shóocheewialak kal éhchehtaa baa báxxak ittákkaa ii chilasshihchiwíak.)
Hileen akáxphawassdaaweesh héeleen hawátam Simon Petersh iiké Andrewsh kon ilíik.
“Hinna shikáakam hileelám eé kuleé is baaxawuaóoshe chiaxxukáatam kala koowikáatak. Buá iáshtakaate kúh dúupkaatam kuleék. Heehtaa kuk kooshtakáatam kootáa eek bilaxpáake iiahúum baatcháachik.” hem
hilíasheek. “Hileen bilaxpáake xaxúa awáachihkaalah.” hek. Hinna ala koolúuash kootáa bikkaashúa baatcháachim héeleetaa awáatuuk. Bacheé kuttáche chimmúum pilakisáa pilaké iichiaxxaatúuk.
Jesus hileen baaxawúash dúttak aák chiwakáak Akbaatatdía kuss “Ahóoh.” haak kalakoon hileen ak awáacheesh dúmmachihchek. Hileen búash an díash kúh kala kooták. Heem ammaa duushbíoo xaxúa dúttuuk.
Aaleéla kal iixaxúa iaxpásuum akáxphawassdaaweesh kuss hilíasheek. “Eek ammaa duushíssuua bach aahíihkaalah. Baa alaxpé hawáxiiassaalah.”
Hileen baaxawuaóoshe chiaxxukáateesh duusák koowíiom alaxpé bach aaliíom baaísshe axpíluupam ílutchikiiok.
Hinna íwahkooteesh hileen bilaxpáakeesh sahkéelituum Jesus áalammaahile bale ammaa duushé áxpihcheesh íkuulak “Alahiláa Akbaatatdía Ammaaihchiláakuuhchem Húuhchewiash koolák kan balee hiichichéek.” huuk.
Hileen bilaxpáakeesh kan dútchitaahilak bacheeitchihkaáhmioom Jesus éhkaak kalakoon hinna shichéesh ittáchkaat isshixaáhik.
Baapím Jesus bilichkisée áakeen díilik.
Deéla kan bíliiwaxpiwialak akáxphawassdaaweesh ammuúss chissáak binnáaskeen óoluuk.
Kootáa chihpashdák Jesus it húussaak. Heem is báasheeo dahpúuash binnaxxuuwák bilichkisée áakuhchiss dáak awaasúualaho Capernaum kuss déewiook.
Kalakoon huché hiisáakaasak kootáa binnaxxiché kúh kan aa baatcháatdawik.
Hinna bilichkiséesh áakuhchiss daáu binnaxxuuwúua kan baleanníile dáawiia dasshíhpek. Heelom kalakoon bilaxpáakam bilé áakeetaa díilak koosaa húum íkaak dúhpupeeo ii baa ehkuuleettaahiláauk.
“Bíik bah. Dúhpupeelessaalah.” hek Jesus. Kalakoon koóm éhkuuk.
Kalakoon kuxsák hinna báasheesh dahpíhchewialom kootáa ala kuss daáush kala kookaásheen kuhtée diiáhuuk. Jesus baaxawuám báakukkoko awáss húuash koók.
22-23 Baahkiiluupée Baxxiilaatúuash baaxawúash al aák chiwakáak ala kummíilam bilaxpáakeesh duusúuash hileen bilaxpáakeesh bilichkisée it dáaskeeluuk. Báashee hawátkaatam hileen akáxphawassdaaweesh dahpák ii áakuhchiss daáum Jesus kuk áxpak dahpák déessaam éhkuuk. Kalakoon Tiberias kukaa báasheeom duúla koosáhta óochiook.
Hileen bilaxpáakahkaasheesh sáhkaatchelom Jesus dak akáxphawassdaaweesh dak koolássuuk. Heem kúh báasheesh dahpák Capernaum kusseé Jesus chichíinnaauk.
Hileen bilaxpáakeesh bilichkiséesh áakkaako koon Jesus óolapuum deéla diíak báxxuuk. “Rabbi balee chiweeítchiiawilikkuuh. Shóotdaak shóottaleesh koon hilihtée daláa?” huum
bakálee díak hilíasheek. “Hinné koottáahilik. Kal ii bii dáhchichiiluuash báalammaahileesh al alákuuash kussaak. Dii baa duúshbahkaak dii iaxpáshbuum kalako ii bii dáhchichiiluuk.
Bale ammaa duushé kuttách ii díhchi baashitchéssaalah. Kuk shíassaa xawaáhiiluk. Bilaxpáakdaakbacheesh bale ammaa duushím kuk al ii dii bilaxpáakuua ii baa koochihtéesh kon dákuohmaachik. Iilápxe Akbaatatdía kon koochéehchek. Kooták. Akbaatatdía hilíasheek. “Ammaa an díawahche ko kuhtéetaa díam awáchisshik.”” hek.
Kalakoon kan báxxuuk. “Shóotbuulak kalako ii Akbaatatdía ammaa an díawuua isítcheek he?” huum
hilíasheek. “Akbaatatdía an baa hilé díalaawialuulak hawátam dii héelass húuhkuuash dáhkalattuulak koók.” hek.
Bakálee díak hilíashiiok. “Dáalammaahile an dii baaxpée ii balee íkaalahchelak an dilíia ii bahkalátchewiiluk. Dik shóotdaawialaa?
Bas baaxaalíoo akúkussahkuuash koóum Moses píisshe daáush anmachúhkeesh koolúuash manna huum ko duusúuk. Hinna hilíateesh Baawaalaáchim Baaxpéesh awúuan an baalaátuuash hilíashiiok. “Baaxawuá báakukkoko awáss húuhkuuash kuúm duusúuk.” huuk.” huum
Akbaatatdía ko baaxawuatáahilim húuhcheesh hawátam báakukkoko awáss huuák bilaxpáakkootaa an bilaxpáakuuash kúuash koók.” hek Jesus.
Chikittaák kuss hilíashiiok. “Jesus kan baaptatchée hinna baaxawuatáahileesh kan bilikkuúh.” huuk.
Jesus hilíasheek. “Baaxawuám an dii bilaxpáakuua ii baa koochihtéesh dákuuash bíik. Ak bii hiiák ak bii kalátcheesh alíisuuleetiihmaatak kootáa íiwakatuuleetiihmaachik.
Heeht hinné dii baachiwaáuk. Ammaa an díaweesh alákaak dakaáuhtaa it bii baa hínnahkalatchessuuk.
Biilápxe koóm bilaxpáake iláawakak bakbíash xaxúa baapéem bíss duúohmaachik. Ak bíss huuá xaxúa akxiíwaassaawihmaachik.
Báakukko Baaiiwaakoochihtéesh ko kukaa boók. Ak bii húuhcheesh koóm daasalakooté kuttáchkaat ko díawaawiawaak ko ii boók. Bik balasalakooté dak ammaa an díawaawiawee dak ko ii boóssaak.
Hinna ak bii húuhcheesh ammaa íkuchke hinné koók. Bilaxpáake an bakóosh hawátkaatdahtaa xapíiwaassaawihmaachik. Kal íwahkooteesh baapiiháakdak xaxúa chiléwahchewihmaachik.
Kooták Biilápxe bilaxpáake xaxúa dáakbachee bíim kaláttaak bii éhchetaahiluum an bilaxpáakuua ii baa koochihtúulak hiliachik. Heem ínmaak baapiiháakdak kaka dii chiléwahchewohmaachim ii píishilee kal ii dásuuleetiihmaachik.”
Jesus hilíasheewishik. “Baaiiwaakoochihtéesh koon baaxawuám awáss húuash bíik.” hem hileen Jews kootéesh al ilíiash kalátchessaak kalako ii baa aashtátak bat shéess ilíihahoolittaak
hilíashiiok. “Hinné Jesus koók balíatuum. Joseph dáakeesh koók. Aksée éwahkuuk. Kala shóotaatdak ii “Báakukkoon Baaiiwaakoochihtéesh ko kukaa boók.” he?”
Jesus bakálee díak “Díin bach kuss dilíihahoolittaaahkussaalah.
Bilaxpáakeem íilaa bii kalátchewialak alíinneetak. Heehtaa Biilápxe iláak bíss húuhcheihmaachik. Heelak kal ii bíss huuák bii kalátchem baapiiháakdak kúh chiléwahchewihmaachim kaka bilaxpáakiohmaachik. Biilápxe ii bii déehcheesh éek koók.
Baawaalaáchim Baaxpéesh awúuan Akbaatatdía ammaaihchiláakuuhchem baalaátak “Akbaatatdía bilaxpáakkootaa baáliliiihmaachik.” hek. Hileen Akbaatatdía al ilíia ak iikukkák ii baa ehkaáheesh bíss duúok.
Haak Biilápxe ak íkuuleettaahilik. Heehtaa ala kooléesh ko kukaa húum ak íkeesh ittáchkaatak.
Ala koottáahile dii baachiweéwiiluk. Sapéelahtaa bii kalátchelak ilíihmaachim an bilaxpáake ii baa koochihták.
48-49 Koottaléesh dís baaxaalíoosh awám anneettáahilim koolúuash manna kootéesh ko duusúuhtaa kootáa ii baa koochihtássaak shéeiluk. Heehtaa hinna baaxawuám ii dii bilaxpáakak áalahkuuash bíik.
Kooták. Hinna baaxawuám kootáahilak báakukkoko díiluss húuash bíik. Sapéeolaht duusúulak kal ii súuleetak.
Hinna baaxawuám ii dii bilaxpáakak áalahkuuash báakukkoko awáss húuash bíik. Hinna baaxawúash ak duushéesh ilíihmaachim an bilaxpáake ii baa koochihták. Hinna baaxawúash baxúash koók. Hinna awé áake kootáa bilaxpáake baxúa bakbiáwaak ilúulak baliachik.
Jesus íwahkoosheesh kalako ii hileen Jews kootéesh íin bat shéess bach ilíituua baatcháachik. “Kala shóotaatdak ii hinna bacheeichkáate axúa balee duushíhchewia?” huuk.
53-56 Heelak Jesus ihkakoólia chiweék. “Ala koottáahile dii baachiweéwiiluk. Bilaxpáakdaakbacheesh axúa dilúsak is íile ishdiíolak koók. Koótdaassuulak dii bilaxpáaktaahilissuuk. Heehtaa baxúa bale ammaa duushtáahilak bas íile bale ammaa isshiitáahilik. Heem baxúash ak duusák bas íile ak isshíiash ilúum ii baa koochihtúuk. Kan díishooulaht baxúa dilúsak bas íile ishdiíolak bii bakúteen áalahkuum dii awáxpak áawahkuuk. Kalakoon kan balee hawátkaatiihmaachik. Haak baapiiháakdak chiléwahchelak kaka bilaxpáakiohmaachik.
Biilápxe an bilaxpáake kuúim an baatcháache ii bii bilaxpáakak. Dii héelass bii húuhchem hinna baxúash dilúsuulak an bii baatcháache díiluh ii dii kootíohmaachik.
Dís baaxaalíoosh koottaléesh manna kootéesh duusúuk. Heehtaa kootáa ii baa koochihtássaak shéeiluk. Heehtaa hinna baaxawuám kootáahileesh Baaiiwaakoochihtéesh kukaa húuash koóm hinna baaxawúash ak axúasseesh kal ii baa koochihtíohmaachik.” hek.
Jesus al íwahkoosheesh Capernaum kuhtée alachiwakáauashe koon baa baachimmíhcheesh héelapkook.
Akáxphawassdaawe ahúm Jesus ii baa hilíssuum íhchish daáuk.
Hileen akáxphawassdaaweesh íin bat shéess ilíihahoolittaak heelom Jesus kal éhkaak daachím kuss hilíasheek. “Ammaa dii baachiwaáush kalako ii kan baatách koómnaawialuu?
Baaleetdak Bilaxpáakdaakbachee ala kooléesh báakuss chisshíilak alákuulak shóotduuk he?
Akbaatatdía Iláaxbaaxpee kal ii dii bilaxpáakak áalahkuuash koók. Bilaxpáakeem íilaa baam díawialak kuk baa hámneetak. Heehtaa bale iláaum bik dii baachiwaáush ii Iláaxbaaxpee díss aawooák ii an dii bilaxpáakuua ii baa koochihtéesh koók.
Kootáa díiluh it hám bii dáhkalatchessuuk.” (Désheetaa kukaa Jesus ak kalátchesseesh éhkaak hawátam ak iháass keewíash kúh kal éhchek.)
Kalakoon hilíasheek. “Iwak ii dii baachiwaáush éehkoon díilaa bíss dalúuwialuulak baaleetiihmaachik. Heehtaa Biilápxe koóm dii bíss húuhchewioolak kootíihmaachik.” hek.
Kal íwahkoosheesh kalakoon bilaxpáake iiahúum ak píisshe déesh daáskulussaak íhchish dáak áxpak hawass dáawissuuk.
Kalakoon Jesus hileen bacheé iiaxpíluupeesh kuss iikussáak hilíasheek. “Díiluh bii alíhchish daléewialuu xuh shóota?
Simon Petersh koóm kuss hiliasheek. “Jesus díttachkaat an dilíiash ii balee an bilaxpáake ii baa koochihták. Ak baa baáliliia iháassee hámneetam ammaa kuss baakalúuleetak.”
Deéla an dilíiash bahkaláttuuk. Baawaaxpaakaáshim Akbaatatdía balee héelass húuhchewiash díim éwahkuuk.” hek.
kuss hilíasheek. “Bíilaataahilia diiaxpíluupam dii buluttúuash dii héeluuan baleiláaxxawiia is bacheeítchik.”
Simon Iscariot dáakbachee Judas ko ii ilíik. Bacheé iiaxpíluupeesh ko hawáhtaa Jesus kal ak iiwaaíaschileesh koók.
Jesus akúpiisaakshe koóuhtaa kalátchessuuk.
Kal íwahkooteesh aaleéla kalakoon Jesus Galilee kuhtaa hawass dáawak ashalakuluuá iháataa híik. Heeht hileen Jews is bacheeíttuuash Jesus óolak an dappeé chíilakaaum Judea kuk kuhtée baannátchiihaak híissaak.
Deéla Jerusalem koon baasaxphiúua kala koosáhtalak hileen Jews kooté ashdaxpashée al áaahkuuash chichéhkaak díailuk.
Heem Jesus akúpiisaaksheesh kuss hilíashiiok. “Diah iak Judea kuhtée an baasaxphilúuash kuss dáah. Heelak kalako ii akdiiáxphawassdaawe dáalammaahileesh kúh íkuulak hiliatuuk.
Bilaxpáakeem éehkoon asíitdewialak iaxualaachíssaaihmaatchicheek. Ammaa an díaleesh baatcháatuulak kootdák bilaxpáakkootaa díhch íkaalahchelak kal ii kooté koók.”
Kooták. Ii akúpeesh koóuhtaa kalátchetaahilissuuk.
Jesus hinna baa shiíosh bakálee díak hilíasheek. “Ikuukaweh. An baalée al íkuxxee it híissaak. Heehtaa diiluk baakoon baa dalásduupassaa shóottannat kuss daléewialuulak kootíihmaachik.”
Diiluk bilaxpáake ii dii isítcheessaailush daatdeetak. Heehtaa “Bilaxpáake ammaa an díoosh xawíik.” baak sheewáawaakahkum bik ii bii dúupioo koók.
Diiluk daléewialuulak dáalah. Bik baaleessaáhmiik. Al íkuxxaawishim koottannák hilaa kuss baaléewihmaachik.
Iwak hilíasheesh ik déessaak Galilee koon daachík.
Jesus baasaxphilúuash déela híik.
Deéla hileen akúpe baasaxphilúuash kuss daáush píishchiisaa Jesus xíalittaak dáak baa bitéeichiak dahkúk.
An baasaxphilúuash koon Jews is bacheeíttuuash chichíilak baa báxxak “Hinna bacheeichkáate shóon déelak alákaa?” huuk.
Heehtaa hileen bilaxpáakeesh ak bacheeítchiwisaacheesh chiláauk. Heem Jesus íin bat shéess ii iláaut iláaush hiiséessaailuk.
Deéla baasaxphiúuash kala héelapaacheen kalakoon Jesus dáamna alachiwakáauashbaakkussahke awéelakolicheen baa baachimmíhchek.
Hileen Jews kootéesh Jesus al ilíia iikukkák chilásuuk. “Kúkkala shóotaatdak hinna iisáakshe baachimmíleettaahilia kootáa baa éhkaak baatcháachik.” helom
Jesus bakálee díak hilíasheek. “Biiwaxúa ammaa basshihché ko dii baachiweéssuuk. Ak bii húuhche ammaa baáliliiash koók.
Díishooulaht Akbaatatdía al ilíia ko díalaawialuulak ammaa ala sheewée bíilaa díawaa xuh Akbaatatdía ammaa baáliliiash koolák kal élahchelohmmaachik.
Bilaxpáakeem éehkoon kal íilaa ammaa dasshihché ko sheelák ii ihchi báaxxiiawiam ko ii koochéek. Heehtaa deéla Akbaatatdía hawátam húuhcheesh kuk Akbaatatdía dáashe ko báaxxiiak ko ii iláak kuk bilaxpáaktaahilak biísshissaak.
Moses kon baleilíiaakaxpissee bilikkuúk buh. Kootáa díixaxua ko bale ilíiash díalaawialaassaak kootáa bik sáapii bii dáappeewialaalakaau?
Hileen bilaxpáakeesh ala shiío ““Bii dappeewíook.” diliachik. Baleiláaxxawiim daxúa awúualak kal ii dii baaláaxaatchicheek.” huuk.
21-23 Jesus bakálee díak “Baapbahchikittúuash koon bik áalammaahile hawátkaatam díawaak bacheém ii óochiawahchem éehko dáhchilashkaasuuk. Moses al ilíim páttalakuum daláakuua áaxxaalapashkuuk. (Heeht baaleetak bas baaxaalíoo iíschiisaataahilia koochihk díook.) Kootáa Baapbahchikittúum koon hinna bale baa íkuchkim Moses balee óowiash dilússhishbialaassuulak iwak bale baa hilé díaluuk. Heem bik bacheém isaanneé óochiawahchem alíatdeettaahilik. Sáapii bii baa hínnahkalatchessaa daláskawaau?
Ittákkaa an baa alákuua ii baa chilasshihchíssaalah. Itchihk ala koottáahile éhkaak ii baa chilasshihták hilaa ii diláalah.” hek Jesus.
Akhuuwíash Awóonmakaaush koóx sáapa?
Heesh kalako ii hileen Jerusalem ak koon áaahkuuash hawá hilíashiiaattuuk. “Hinné bacheém chichíilak dappeewíoosh koóm
baa al ahóon al íkaataahiluuan ilíikaashdatchim hileen bas bacheeíttuua dússhihchissuuk. Hilóssheekaateen hinna Jesus huua sapéelak Akhuuwíash Awóonmakaaush koolák éhkuuwissaak.” huuk.
Heehtaa baaleetak ko Akhuuwíash Awóonmakaaush huulák shóokaa huulák ak éhcheleetiihmaachik. Heehtaa hinna bacheé kuk sapéelak shóokaa huulák éwahkuuk. Heem hinné kuk shóotaak koók he?” huuk.
Jesus alachiwakáauashbaakkussahke awéelakolicche it kooléesh baa baachimmíhche héelapko iláak hiisáa hiss déehkaak hilíasheek. ““Sapéelak éwahkaak shóokaa huulák éwahkuuk.” dilíataatdelelok. Ak bii húuhche an baláawako baa koottáahile ii ilíim sapéelak kootáa dáalaaxtak ik dii baaláhkassuuk.
Heehtaa bik éwahchek. Ala kooléesh ko kukaa boóm kúh kón bii díiluss húuhchek.” hek Jesus.
Kalakoon kan dutchitaahiláak ihch alíinneettaahileewialom aliilúuleetak. Al íkuxxee it híissaam ak dússhihchileetak.
Heehtaa baa héele hámmisak hilíashiiok. “Akhuuwíash Awóonmakaaush shóon huulák áalammaahile ii baa xíassaahchem hinna bacheé ammaa an día kala kooták.” huuak kaláttuuk.
Akíssatdee déehkaak Jesus daxchíhchewiook.
Pharisees kootúum hileen bilaxpáake ala chitchiláaum an baa ala shiío iikukkák heelak kalako ii akchiwakíiwacheeitchikaasheesh áxpak bat diíak alachiwakáauashbaakkussahke akíassee Jesus kuss déehkaak dútchihchewiook.
Hinna íwahkooteesh Jesus hilíasheek. “Dii bii héeleeluua shíakaashissaa kalakoon hilaa ak bii húuhcheesh kuss bahchisshíiwihmaachik.
Heelak bii dáhchichiinnahtaa bii alóolapissaalohmaachik. An bii ala kooléesh bíss daluúwialuulak annúuleetiihmaachik.”
35-36 Kalakoon ammaa ala shéesh ii hileen Jews kooté baa ala koótalaaxtak íilaahkaattaa bat shéess iláak ““Bii dáhchichiinnahtaa bii alóolapissaalohmaachik.” haak “An bii ala kooléesh bíss daluúwialuulak annúuleetiihmaachik.” helak iwak al ilíia sáapahchelitdelelak balee alaaxták. “Hinna bacheeichkáate shóoss déewialitdelelak ko ii awóolapissaawohmaachik he? Iíiak awihée bas bilaxpáakuua ham kuss dáak baaihée ko héeleen áaahkuuash kootáa dáak Jews kootásseesh koóuhtaa baáliliiwiawas.”” huuk.
bilím ii balee bilaxpáake ii baa koochihtéesh
Baawaalaáchim Baaxpéesh awuuá ala shiíosh hilíatak. “Ak bii kalátcheesh kúhmaam bahéem bilé xakáalawim daasé koon báakuss iikustalák ko kala kooták. Heem bii dáhkalatchetaahinnak bíss duúak isshíiaalah.” huuk.”
(Jesus iwak al ilíiash Akbaatatdía Iláaxbaaxpee ko kuhchek baapéem ak kalátche dúmmatbiash. Heehtaa koottalée kuk Jesus an baaxpéesh an baatcháacheesh bilaxpáake éhchehcheesh it kootássaak ko ii Iláaxbaaxpee balee héelass it huuhkaawilikkuusséek.)
Jesus kalako ii bilaxpáake bat baa aashtátuuk.
Akian al ilíiash ak iikukkó héeleen hawá hilíashiiok. “Ala hiláa hinna bacheé Akbaatatdía Ammaaihchiláakuuhchem Húuhchewiash koochichéek.” huuk.
Hawá kúh “Akhuuwíash Awóonmakaaush koók.” huuk. Iháaum kúh “Baaleetak Akhuuwíash Awóonmakaaush kuk Galilee kuhtée koon húussaaihmaachik.” huuk.
“Baawaalaáchim Baaxpéesh awúuan an baalaátuua Akhuuwíash Awóonmakaaush Bacheeítche David is íilannee ko hawák Bethlehem ko koon bishíihmaachik.” huuk. “David iiaxúa ko koon iíwishik.”
Hileen bilaxpáake Jesus al ii dasshihtúua kalako ii dúuppeeok.
Hám Jesus dutchitaahiláak daxchíhchewiak heelohtaa ak dússhihchileetak.
Jews is bacheeítchishiishiaahe Jesus kalátchewiassuuk.
Hileen akbaaíasseesh déehkaak Jesus daxchíhchewioosh dútchissaa chissáak deéla akchiwakíiwacheeitchikaashe dak Pharisees diíom báxxak “Sáapii aalaluússuu?” huum
“Hinna bachéesh al ilíikissheesh baatcháachik. Hilaa baa kootbiikukkúukook.” huum hileen akbaaíasseesh
alilásak hilíashiiok. “Díiluhtaa kan dii kúak dii iháass aalaáuchicheek.” haak daxxíixiahuuk.
“Eehkoon bas bacheeíttuushiishiaahe koóu xuh Pharisees koóuht hawátkaatdaht ko eek bacheeichkáate kaláttuua díikukkuuwishi?
Baaleetak. Hileen bilaxpáake kúh baa éhkuuleetdassheen kaláttuuk. Baleilíiaakaxpissee alaaxtatáahiluum Akbaatatdía ii sheekaalík.”
Hileen Pharisees kootéesh héeleen hawátam Nicodemus huuk. (Dáhchicheelahkuulak iíschiisaa déela Jesus hiiák ak áxp ilíiash koók.) Axpe kuss hilíasheek.
“Bas baleilíiaakaxpissuua an baalaátuua bilaxpáakeem koochihk ilíiwahkaak biikukkák ammaa an díash éwahchewiawaak hilaa kan bahchilasshihták kalakoon sheewaakaánmohmaachik.” hek.
Nicodemus huua íwahkoosheelem bakálee díak hilíashiiok. “Sáapii alóhchipchi? Díh Galilee ko kukaa dalóox sáapa? Akbaatatdía ammaaihchiláakuuhche kussaak. Baawaalaáchim Baaxpéesh dáawiiak awuuá chichíilih. Koolássaak. “Akbaatatdía ammaaihchiláakuuhche Galilee kukaa húuihmaachik.” huuwishdeetak.” huuk.
Hileen bilaxpáakeesh kalakoon kal éetshii dáak daákaauk.
Heehtaa Jesus kuk hinna awaxaawím Baáchuushipitkaate huuash kuss déek.
bíam bach kataalúum dúttuuash
Ko baáhkiiluupe dappítsaashiia alachiwakáauashbaakkussahkeesh awéele kala chii Jesus híim hileen bilaxpáake xaxúa iiwátxaak áaxxee diíom kalakoon awáatak baachimmíhchek.
Baleilíiaakaxpissee ak éhchekaasheesh dak Pharisees kooté dak koóum bíam aaluúak ak kooléesh ishóocheen iluúhkuuk. Hinna bíash bach kataalúum áakasheeak dúttuuk.
Heem Jesus kuss hilíashiiok. “Jesus balee baálilaah. Hinna bíash bach kataalúum áakasheeok.
Ikaakaweh. Baleilíiaakaxpissuum Moses bilikkúuash an balee díahche hilíatak “Biiá ii xíhchichihkaak bía kooté dappiiáalah.” huuk. Heelak dik “Shóotak.” diliachi?”
Heem kootáa ákahchiia baa báxxak ilúulom Jesus iluuák kuss hilíasheek. “Díishoolahtaa dii ítche ii baa kxawíiannialaaleettaahinnak diichihkaa biiám dúttak hinna bía ii diiák dichíh.” hek.
Kala chii awáxaak awé koon baalaáchik.
Hinna íwahkoosheesh hinna bía ak óosh xaxúa iikukkák kalakoon hileen baa isáateesh íiluchihk dáaahkuua aa Jesus dak hinna bíam koon iluuák daachéesh dak iilápkaateesh it koolúuk.
Jesus iluuák báxxak “Bíakaataa shóou? hileen ak dii sheekaaléesh.” hem
“Iixaxúa kan daáuk.” hem Jesus kuss iláak “Kootdák dii ammaa sheewáaleetak bíh dii sheewaakaanmiáwaassaak. Diah dáah. Kan déekaattaak kan baa kxawíiliassaah.” hek.
Bilaxpáakkootaa ala sáashiiash bíik.
Deéla Jesus kala chii Pharisees kootéesh kuss iláak hilíasheek. “Biiléen hinna awé áakeen bilaxpáakkootaa sáashiiwaak baa ala koottáahile éhchewahchewiawaak. Ak bii píisshe húua kal ii dúuhpee ala chihpashé kuhtaa déessaauhmaachik. Bii alasáashiiwaaxpee ii an daáu xíasseetiihmaachik. Ko ala sáashiiash ii an bilaxpáakiohmaachik.” hek.
Pharisees kootéesh baa hilíkalatchessuuk. “Eehkoon díhchi diláalakum ammaa ala sheelée koottáahinnak shóotbaak éwahkuuk he?”
Jesus bakálee díak hilíasheek. “Shóokaa boolák shóoss baaléewiawaalak dáalaaxtataahiluuk. Heehtaa bik íwahkooteesh éwahchek. Heem biiwaxúa bihchi baláawakdahtaa ammaa ala sheewée baa ala kootúum sheewáak.
Diiluk dii ala kootúua ko ii bii dáhchilasshihtak bii ammaa sheeláawialuua sheelúuk. Heehtaa bik baa ala kootéesh bíilaa baa bahchilasshihchíssaak.
Bittáchissaak. Ak bii húuhcheesh Biilápxe bii bakúteen iluuawakúk. Heem baaleetdak dii bahchilasshihtúulak ammaa ala sheewée koottáahiliohmaachik.
Dís baleilíiaakaxpissuua koóht an baalaátuua bilaxpáake iilápuuam baam kootdák íkuulak al iláaush hawátkaatdak kala kootáhkuuk.
Bíin bihchi baláawakuk. Heem deéla ak bii húuhcheesh Biilápxe kúh iláawakuk.” hek Jesus.
“Kootdák Díilapxe shóo?” huum “Bii sapéetaahinnak dáalaaxtuum Biilápxe kúh dáalaaxtuuk. Baaleetdak bii sapéelak bii élahkuulak Biilápxe kúh sapéelak élahchelohmaachik.” hek Jesus.
Jesus íwahkoosheesh baa baachimmíhcheesh héelapko hinna alachiwakáauashbaakkussahke awéelako balóowappe koon Akbaatatdía bálee an dúusaakuuosh kuhtée koók. Koottaléesh al íkuxxee it híissaam Jesus dússhihchissuuk.
Jesus an dappeewíoosh ii ilíik.
Baapím kala chii Jesus kuss hilíasheek. “Kan baaléewiawaak. Heelak bii dáhchichiinnolak ammaa ala kxawíiannialaaaalahkuuash ii dii bilaxpáakuuash ii dáshdohmaachik. Ammaa kuss baaléewiawee diiluk kuss daléewialuulak annúuleetiihmaachik.”
Heesh kalako ii hileen Jews kootéesh bat shéess iláak hilíashiiok. ““Ammaa kuss baaléewiawee diiluk kuss daléewialuulak annúuleetiihmaachik.” heesh ii ihchi dappeewíalak ko kuhche?” huuk.
Jesus kalakoon hilíasheek. “Diiluk hinna awé ammaa ala kooléesh héeleen ko dii koolúuk. Bik báakukkoko boók. Hinna awé an bii ala koolatáahile kussaak. Heehtaa diiluk díi kootúuk.
Biiléen hinné dii baachiwaáuk. “Ammaa kxawíiannialuuash ii dáshdohmaachik.” baak. Kooták. Bii sapéetaahinnak élahchessaak baa ala kxawíiannialuua bahkalaaxtawalákbiawuulak kootíihmaacheesh dáhkalatchessuum ammaa ala kxawíiannialaaaalahkuuash ii dáshdohmaachik.” hem
“Kootdák dii sapéetaahinnak balee chiwaáh.” huum “Kan désheetaa dii baachiwaawaakáhkuuk.” haak
“Baaleetdak dii ii balíilak an dii baaík sheewáawiiilush daache ahák ammaa dii baachiweewiáwuua ahúhtaa koótbaassaak. Ak bii húuhcheesh baa biáwaakaashbiawuulak anmúuwishbohmaachik. Heem bilaxpáakkootaa ammaa bii chiweéhcheesh ko kuhkakáattaa baachiweék.” hek Jesus.
“Ak bii húuhcheesh” heesh Iilápxe ko ii ilíihtaa sahkéelichissaataahiluuk.
Heem Jesus kuss hilíasheek. “Shóon Bilaxpáakdaakbacheesh báaxxiiluulak kala hilaa bii sapéetaahinnak élahchelohmaachik. Ammaa baa sáapanniawee xaxúa bíilaa díawaassaak Biilápxe ammaa bii sheéhche kuhkakáattaa ko sheewée hilaa kal élahchelohmaachik.
Jesus íwahkoosheesh héelapko ak iikukkóosh iiahúum kal ii kaláttuuk.
Jesus dak Abraham dak
Jesus hileen Jews kootúum al ilíia kalattaáhuuash chiwaák hilíasheek. “An balíiash díikukkak díalaalakaaulak akbiiáxphawassdaaweesh kukkan díiluk.
Kalakoon baa ala koottáahileesh élahkuulak kal an dii dáacheehkuua kukaa ii dii kuluschíohmaachik.” hem
“Ala hiláa Abraham is íilannee bíiluk bah. Eehkoon balee dáacheehkuuleetam kala shóotaatdak ii “An dii dáacheehkuua kukaa ii dii kuluschíohmaachik.” daa?” huuk.
Jesus kuss hilíasheek. “Ala koottáahile ko dii baachiweéwiiluk. Kal íilaa sapéelaht baa ala kxawíiannialahkulak hinna baa kxawíiash kalako ii dáacheehchek.
Baa dáacheehkuum kuk hinna ashihkawuuhawáteesh koon dahkó koochihtássaak. Heeht ashakxalússhihche dáake kuk hinna ashihkawuuhawáteesh koon dahkó koochihták.
Akbaatatdía dáakbachee an dii dáacheehkuua kukaa dii kulustúulak kal ii ítche áalahkak dii baa íisshiooleetiihmaachik.
Kooták. Abraham is íilannee díiluhilak an dii an baánmalaau dalásawuuo ala koónneetam ko ii bii dáappeewialuuk.
Bik Biilápxe awáxpak bii koonnák ammaa awákeesh ko dii baachiweéiluk. Heehtaa diiluk díiluh díilapxuua ammaa dii díahkuua ko díaluuk.”
“Biilápxisaahkuua akúkussahke Abraham koók.” huum kúh hilíasheek. “Abraham is íilannee díilulak baa an díash diiluh koótdaalohmaachik.
Heehtaa an dii baachiwaáu xaxúa Akbaatatdía an bii chiwéesh koóm koottáahilik. Kootáa ii hilaakée diiluk kan bii dáappeewialuuk. Abraham kuk ala koottáahileesh ak chiweé kuk dappeewíaleetak.
Díilapxuuash ko baa hílatduuk.” hem bakáleesh hilíashiiok. “Biiluk balee baaaxualaakassaak. Akbaatatdía Biilápxuua koóm dáakeesh bíiluk.” huuk.
Jesus kuss hilíasheek. “Eek baa sheelúua koottáahinnak Akbaatatdía dáaktaahileesh díilulak baaleetdak bii aláchisshilohmaachik. Báakukkoko boóm kalako ii bii hileelák. Kón bii húuhchek. Bíilaa boóssaak.
Ammaa ala sheewée ii dáalaaxtuua sáakbaalak bii díikukkuwialaassuuk.
Diiluk díilapxuua Chíisbishe ko dáhkulaaum ammaa al iháatchewiash ko kan dii kala koottáahiluuk. Kan désheetaa kukaa kal ak baa kxawíihilak ak bilitchilappeém baa ala koottáahileesh sáapdak alaaxták sheéleetak iikukkuwíassaak. Kal ala koótkoolassheen kúh biísshiwialak alaxaxxíissaa biíssak dahkúik ak biísshe xaxúa iilápxuua koolássheen.
Bik baa ala koottáahile ko dii baachiwaáum kalako ii bii dáhkalatchewialaassuuk.
Ikuukaweh. Díishooulahtaa “Baa kxawíihilik.” daak bii sheeláawialuulak annúuleettaahilik. Baa ala koottáahile ko dii baachiwaáum kootáa bii dáhkalatchessuuk.
Akbaatatdía is bilaxpáakeesh al ilíia iikukkuwíataahilak íwahkootuuk. Diiluk dii kootássuuk. Heem kal ii baa xíassaak Akbaatatdía is bilaxpáakeesh diiluk dii achíssuuk.
Hileen Jews bakálee díak hilíashiiok. “Koottáahilim sheewúuk. Dii Samaritan kootisáaisaak dii axualúupam baleiláaxxawiim daxúa awúualak.” huuk.
“Baleiláaxxawiia baxúa awúuanneetam ii bii baaláaxaachissaak.” hek Jesus. “Heehtaa Biilápxe bahchikittaawakúhtaa diiluk bii baaík sheeláaaalahkuuk.”
Heeht kúh biiwaxúa bihchi báaxxiiwaawiawaassaak. Heeht Biilápxe kon kootáawakuk. Biilápxe bii chikittaakuúolak hiliachik. Bii dak bas koochíia dak dúupta ak chilasshihché koóihmaachik.
“Ikaalah. Dii baachiweetáahinmiiluk. “An balíia díaluulak kal ii dásuuleetak.””
Kalakoon hileen Jews hiliashiiáhuuk. “Kala hilaák kan dii éwahkuuk. Baleiláaxxawiim daxúa awúualeesh kalako ii éehko sheeláak. Abraham kala saák Akbaatatdía ammaaihchiláakuuhcheesh kúh kala koolássuuk. Kootáa dik “Ak balíia díash kal ii súuleetak.” daam
hilíasheek. “Baaleetdak bíilaa bihchi báaxxiiwaalak baa hámneetiihmaachik. Heehtaa Biilápxe “bas Akbaatatdíoo” daak dalásaasuuash ak bii báaxxiia koók.
Diiluk sapéelak dáalaaxtataahiluuk. Bik kala sapéelak éwahchem baaleetdak “Akbaatatdía baalaaxták.” baalak eek dii ala kootúua dii biíssuua bíh bii kootíihmaachik. Heeht bik sapéelak éwahchekaasak ilíiwahkalatchek.
Díilapxisaahkuua akúkussahke Abraham baa áakiia boowiáweesh bii íkaak ammaa an díawaawiaweesh éhkaak baaihkammáatak isítcheek.
Hileen Jews kootéesh hiliashiiáhuuk. “It dís báalee chiaxxúaa pilakássaataahilik. Kootáa “Abraham awákaak.” daa?” huum
“Baam dii baachiweéwiiluk.” hek Jesus “Abraham it bishíssaataahilia kukaa kan bii koolák.”
Iwahkoosheesh kalakoon hileen bachéesh biiisáate dúttaahak ii dappeewíalom hinna alachiwakáauashbaakkussahkeesh awéelakoliche bitéeichiak déek.
Jesus bacheém baa bíshko ishtáleetam al óochiahcheesh
Hawáttaa Baapchikittúum Jesus koóm díinnawak déelem kalakoon bacheém baa bíshko ishtáleetam íkaak.
Jesus akáxphawassdaaweesh kon báxxak hilíashiiok. “Rabbi hinné balee chiwaawilikkuúh. Sáapii hinna bacheé baa bíshko ishtáleeta? Baa kxawíihinnak ko ii kootá? Ta xuh aksée ko ii kootá?” huum
3-4 “Hinna bacheé dak aksée dak baa al iháatdioolak ko ii kootássaak. Heehtaa ak bii húuhcheesh it baappaá an balee an díahche díawaawiiilush daachik. Heem hinna bacheém istáleeteesh Akbaatatdía an baaxpéesh ii xíassaawahchelak bilaxpáake íkaaohmaatak éhcheohmaachik. Kooták. Kala saskáat óotchiawiak ala chihpashéem baa díawaawiawuulak baaleetak.
Hilaakée hinna awé bii áakeeleesh awé kootáa sáashiiwaak bilaxpáakkootaa baa ala koottáahile éhkuulak baliachik.” hek Jesus.
Iwahkoosheesh kalakoon awé koon shuák puuxké ii shipíam díak dúttak hinna bachéesh ishtalaxpé koon kiliássapiiak
kalakoon kuss hilíasheek. “Diah dáak bahée Siloam koon díise íisshiwih.” hek. (Hinna bale ilíia Siloam huua Binnéehkuua huuk.) Heem hinna bachéesh kootáak ishté ii baa íkaak kan dáakuak.
Kalakoon hileen áxpiisshiia dak iísko bilaxpáake hinna ak baa kaalikáatchem íkaalahkuuash “Ala hiláa hinna baa baatcheeshkáatam ishtáleetam ala koolaachéesh koon awáacheesh ko chichéehilak kootáa?” haak bat báxxuuk.
“Kooták. Hinna bachéesh koók.” huuk. Ihée kúh “Baaleetak kussaak. Ittákkaa chichéek.” huuk. Hinna bachéesh íilaa hilíasheek. “Eek baa ii diláau bíik.” hek.
“Shóotdak ii díshte ii kan baa alákaa?” haak hileen bilaxpáakeesh baxxukaasáaum
hilíasheek. “Bacheém dáashe Jesus huuash koóm shipíam díak kalakoon dúttak bashtalaxpé koon kiliássapeek. “Diah dáak bahée Siloam koon díise íisshiwih.” hem baaléela an bii díahcheesh koótbaawem bashté ii baa awákaak.”
“Kootdák shóo? eek ak baa ii díichiwee” huum “Baalaaxták.” hek hinna bachéesh.
Hileen bilaxpáakeesh ham hinna bacheém iísko ishtáleeteesh dúttak Pharisees kootéesh aaliíok.
(Ko baapé koon Jesus shipíam díak hinna bachéesh óochiahcheesh Baapchikittúuk.)
Hinna íwahkooteesh kalako ii hileen Pharisees kootéesh kúh hinna bachéesh báxxak “Shóotkaashdak kalako ii baa alákaa?” huum chiweék. “Shipíam bashtalaxpé koon kiliássapeem baaléela awíisshiwak koómmaawem bashté ii baa awákaak.”
Hileen Pharisees ham hilíashiiok. “Kootdák hinna Jesus Akbaatatdía kon húuhchessaak. Baapchikittúua chikitchéessaak.” huuk. Heehtaa hawátuum kúh hilíashiiok. “Ak baa kxawíihinnak shóotaak áalammaahiluum ii baa xíassaahcheesh día?” heesh kalako ii dúuppeeok.
Heem bacheém iísko ishtáleeteesh ihkakoólia baa báxxak “Ilak bachéesh díshte ii ak dii baa íkaahcheesh koók. Diilaxúa dik shóotak diliachi?” huum “Akbaatatdía ammaaihchiláakuuhche ko hawák.” hek hinna bachéesh.
Hileen Jews hinna bachéesh iísko ishtáleetam baa íkaahcheesh kalátchessuuk. Heem aksée iláauk.
kuss hilíashiiok. “Bíin balaakúum baa bíshko ishtáleetam éwahkuuk.
Heehtaa hilaakée éehkoom ishtáwisak ii baa íkaam shóotaak kootdák balee alaaxták kúh sapéen hilíataakuulak balee alaaxtatáahilik. Kan baaisáak ihch iláakuuwialak kala kooták díilaa báxxaalah.
(Hileen Jews bale baa íkuchkim kan díoom sapéelahtaa “Akhuuwíash Awóonmakaaum Akbaatatdía balee héelass húuhchewiash hinna Jesus koók.” helelak alachiwakáauashe koon eéssaaohmaachik. Heem aksée Jews chiláaum
kalako ii “Kan baaisáak díilaa báxxak ii éhkaalah.” huuash koók.)
Ihkakoólia hinna bacheém iísko ishtáleeteesh iláak kuss hilíashiiok. “Akbaatatdía kuttách dáashe báaxxiilaaliiish daachim élahchem hilaakée Akbaatatdía kuss dilíia ko kala koótdaam baa ala koottáahile ko balee dachíweelak koók. Hinné biiluk éwahkuuk. Ilak bacheeichkáate ak baa kxawíihilik buh.” huum
hilíasheek. “Hinna bacheé baa kxawíihili xuh shóotdak baalaaxták. Heehtaa hinna baa hawátkaatam éwahchek. Bashtáleeteesh hilaakée bashté ii bii baa íkaahchek.” hem
baa baxxukaasáak “Dii shóoche? Díshte shóotaak ii dii baa íkaahche?” huum
bakálee díak hilíasheek. “Hilaa hawáttaa dii baachiwaáum bii díikukkuwialaassuuk. Kala chii dii baachiweéwiilu? Ak píisshe déesh kúh átdewialaalitdelelo?”
Kalakoon hileen Pharisees hinna bachéesh bale ilíikxawiia ii daxchichíiok. “Díiwaassheen eek bacheeichkáate ilíilahkalatchem biiluk Moses ko ilíiwahkalatchekaasuuk.
Hinné éwahchekaasuuk. Moses kuk Akbaatatdía áxp ilíik. Heehtaa eek bacheeichkáate sapéelichkaatdak shóokaa huulák balee alaaxták.”
Hinna bachéesh bakálee díak hilíasheek. “Tak baatcháachiwík. Shóokaa huulák dáalaaxtuuk. Heehtaa ak bii baa íkaahcheesh koók.
Kal al éwahkuua Akbaatatdía ak baa kxawíihile iikukkússaaik. Deéla ak ihchikittaák ak ilíiiikukkoosh ko iikukkakuúik.
Kan baa uhpawassáako kukaa bilaxpáakeem baa bíshko ishtáleetdak baa íkaahchelak hilaa biikukkúukook.
Baaleetdak hinna bacheé Akbaatatdía kon húuhchessaalak ammaa an díash alíinneetiihmaachik.” hek.
Pharisees kootéesh kuss hilíashiiok. “Baa dii bíshko dii ak baa kxawíihilik. Kalakoon dii sapéekaatdak dalóola balee baa dachíweewialaalitdelelek.” haak isshíalaak déehkuuk.
Hinna íwahkooteesh hinna bacheém eéssuuash Jesus chiwaáhuum iikukkák heem déela óolapak hiiák kuss hilíasheek. “Bilaxpáakdaakbacheesh dáhkalatche?” hem
“Bii chiwaawakúh sapéelak bahkalátchewiik.” hem
hilíasheek. “Alákaawishik. Kooták. Hinna ak dii áxp ilíia koók.” hem
hilíasheek. “Baxxiilaachée dii bahkalátchek.” haak kalakoon ishúushpattak kuss chiwakíiwiak.
Kalakoon Jesus hilíasheek. “Baa ala kxawíiannioo ko áakass buluschiwiáwaak ko ii hinna awé kuss boóm ak ishtáleeteesh ko baa íkaawahchewiawaak. Haak hawátuum ak baa éhchelitdeleesh kuk baa íkaassuum éhchewahchewiawaak.”
Hileen Pharisees ak kooléesh ham iikukkák báxxak hilíashiiok. “Sáapdahche? Kootdák bíiluh balee ishtáleeta?” huum
bakálee díak hilíasheek. “Baaleetdak díshtuuleetdak baa iháatdialuuleetdak ko kala kootíihmaachik. Heehtaa “Baa awákaak.” duum ii it dii baa ashítak baa ala kxawíiannialuua it kalaaxtalákussuuk.”
iisaxpúatahchewishke ii baleiichiweém
“Baa ala koottáahilim dii baachiweéwiiluk. Bilaxpáakeem iisaxpúatahchewishke is binnaxchiwilía koon biléelissaa shóotdeennahtaa áakaxpak koon biléennak ko bilaxpáakeesh akbaaataalík.
Ak baa íassee binnaxchiwilíash dústakuum biléelim is úuxeesh áapche iikukkák éhkuuk. Is úuxeesh dáasuua ko ii dáasaasak dakaaaák aakásaalik.
Is úuxeesh xaxúa aakásaalak bassáanneem áapcheesh éhkaak píisshe daáuk.
Baa ihée kuk píisshe déessuuk. Aapche alaaxtúum íhchish kaláaohmaachik.”
Jesus ala chiwéesh ii baa xíassaahchewiahtaa kootáa sáapahchelak alaaxtúuk.
Heem Jesus kaka chiweék. “Baa ala koottáahilim dii baachiweéwiiluk. Kúmmaam hileen iisaxpúatahchewishkeesh anmiléeluua ko kan bii kala kooták.” hek.
Ak bii iíschiisaa húuash xaxúa akbaaataalúuk. Heeht hileen úuxeesh iikukkússuuk.
An bínnaaluuash dís bilíoosh bíik. Kal íilaa díishooulaht hinna bilíash ko koon bínnaaluulak ii kan dínnohmaachik. Baa dalásduupassaalah. Asdáalak baa dilúsak kaka bínnachiiluulak kal ammaa dachílaauleetak.
Akbaaataalé kal ii húuash is biipkaásheesh baa ataalák baa dappiiák baa haawéewiak. Heehtaa bik kal ii bookaáshe hinné koók. Inmaak kalakoon an bilaxpáakuua ii baa koochihtáwahchewihmaachik.
“Akúuxchilichitcheesh bíik. Heem íilaa bas iisaxpúatahchewishke ii baashbakdáhtaa awíhchish baakaláassaawihmaachik.
Baa ishkawáashe kuk akúuxchiliche kussaak úuxe ak eé kussaak. Heem cheéteem húum íkaak kaláak hileen úuxeesh íhchish déem hinna cheéteesh úuxe héeleen dáak éetshii kuláak hám dappiiák aaléek.
Hinna bachéesh ittákkaa baa ishkawáashik. Heem úuxeesh kuss dasshihchíssaam ko ii kaláak déek.
Akúuxchilichitcheesh bíik. Bas úuxe xaxúa éwahchem kúh bii éhkuuk.
Biilápxe an bii éhchekaashim bíh al éwahchekaashe ko kala koottáahilik. Heem bas úuxeesh baashbákbihmaachik.
Uuxe iháassee kúh it hám beék. Hileén héeleelassuuk. Kúh aawóowihmaachik. Báapche iikukkúohmaachik. Heelak kúh kala koowátdeeak akúuxchiliche hawátkaatiihmaachik.
17-18 Iwahkootiihmaachik. Biilápxe ii bii íchissheesh bíilaa an bii bilaxpáake bulushíik. “Eeh.” baassaalak éehkoon bii dappeewíoolak aliilúuleetiihmaachik. Bihchi dappeéwahkaak kaka bihchi bilaxpáakbahchewiawaak. Heem al íkuxxee hiilák koótbaawiawaak. Bíilaa kaka bihchi bilaxpáakbahchewiawaalak kootíihmaachik. Biilápxe an bii díahche íwak koók.” hek Jesus.
Jesus íwahkoosheesh kalako ii kak óolia hileen Jews kootéesh al íkuua ii dúuppeeak íinmat shéess bat baa aashtátuuk.
Ak hilíashee ahúk. “Baleiláaxxawiim axúa awúualam ii baaláaxaachik. Heelak sáapii díikukkalakaak kuss dáasshihtalakaau?” huuk.
Heeht kúh iháaum “Bilaxpáakeem baleiláaxxawiiam axúa awúuannak al ilíia hilíatassaaihmaachik. Haak baleiláaxxawiiam bilaxpáakeem ishtáleetdak baa íkaahcheihm diliatuu?”
Jews kootéesh Jesus baa hilíkalatchessaak iiwiátuuk.
Kal aaleéla kan báalaak Jerusalem kuhtée koon baasaxphilúum Baapanmaahoowíiosh huuash kala híik.
Hinna alachiwakáauashbaakkussahkeesh is aláatchia hawátam Solomon ko ii dáasaashiiluk. Heem Jesus kuhtaa hawass díinnaachim
Jews kootéesh kalakoon kan duúla áaxxeetiiak baa báxxak hilíashiiok. “Balee baa óonnahche aa shóohkalaawialaak bah. Tátchee balee chiwaáwáh. Akhuuwíash Awóonmakaaush ak balee kulustawilikkuuwíash díi?”
Iwak bakálee Jesus hilíasheek. “Tak kan dii baachiwaáuhtaa ammaa ala sheewée dáhkalatchessuuk. Hileen ammaa an díaweesh Biilápxe ammaa bii díahcheesh kalako ii bii sapéelak xíassaak daachík. Kúh dáhkalatchessuuk.
Diiluk bas iisaxpúatahchewishkeesh dii hawássuum ii bii dáhkalatchessuuk.
Ak bii píisshe duúosh an bilaxpáakuuash ii baa koochihtáwahkaawakum kal ii baa haawíioleettaahiliihmaachik. Sapéeolahtaa baschawúuan kulusták aaléewioolak baaleetiihmaachik.
Biilápxe hileén bakúk. Kan baa iíschiisaaleetak. Heem sapéeolahtaa Biilápxe kúh hileén ischawúuan kulusták aaléewioolak baaleetiihmaachik.
Biilápxe dak kan balee hawátkaatak.” hek Jesus.
Hinna íwahkoosheesh ii kak óolia hileen Jews kootéesh biiá dúttaahak ii Jesus xíhchihchihkaak dappeewíalom
Jesus kuss hilíasheek. “Biilápxe ammaa bii díahcheesh baa ítcheesh koóum ahúm an bii alákaataahiluuan díaweesh shóokee kalako dís biípdaak ii bii dáappeewialuu?” hem
kúh bakálee díak hilíashiiok. “Hileen baam íttuum díaleesh ko ii biiá ii dii xíhchitbahkaak ii dii baappeewiáwaassuuk. Heehtaa íkaah. Akbaatatdía dáashe dilútchikxawiikaashdaak ittákkaa dii bilaxpáakak bah. Heehtaa Akbaatatdía ak díilitdelelek.” huum
34-35 Jesus kuss hilíasheek. “Baawaalaáchim Baaxpéesh awuuá bale ilíiash koottáahilak kulusshíissaam éwahchekaasuuk. Díilaxuoo dís baleilíiaakaxpissuua awúuan an baaláatuuash hilíashiiok. ““Dii akbaatatdíook.” hek Akbaatatdía.” Kooták. Koottaléesh Akbaatatdía bilaxpáakuum kuss ilíiash an dáasaasheesh “akbaatatdíash” hek.
Heelak bíh Biilápxe kon bii baaxpáahkaak bii báasak awé bii kuss húuhcheesh kala shóotaatdak ii Akbaatatdía dáashe bulutchíkxawiikaashbaak diliatuu? “Akbaatatdía dáakbachee bíik.” baalak.
Diah kootdák Biilápxe ammaa an día ítcheesh bíh ko díawaawaakahkussaalak hilaa ammaa ala sheewéesh kalátchessaalah.
Heehtaa ko díawaalak biiwaxúa ammaa ala sheewée dáhkalatchessuulaht ammaa an díaweesh kuk alákaak ii dáasshihchikaashdiiilush daachik. Heelak kan díilaa élahchekaashdohmaachik Biilápxe dak balee bach hawátkaate.
Kala chii dúttak daxchiwíak heelom héeleen iikushták déek.
Jesus dáalawe aa áashe Jordan híilappiiak John iísko an baa bilihpíhkaalahkoosh kuhtée hiiák ko koon dahkúm
ak kuss húuash ahúm bat shéess iláak hilíashiiok. “John kuk áalammaahile díak dahkulák awákaalituuleetahtaa ammaa ala shéesh xaxúa hinna bacheé ala kooté ii ilíiash koottáahiluuk.” huuk.
Heem íwahkooteesh bilaxpáake ak koolúum Jesus ak kalátcheesh iiahúuk.
Lazarus ala shéesh
Bacheém dáashe Lazarus huum ítchissaak ashalakuluúm Bethany huuash ko koolák. Isahkáate Mary huuash dak Martha huuash dak kúh ko koolúuk.
(Hinna Marysh koóm Jesus iiwaapáachisuum áapchiaxxak kalakoon isshiiá iché ii kulushíicheesh koók.)
Hileen bíash Jesus chiweéhkuuk. “Jesus díilapaachim aláchissheesh kal ítchissaak baailíshekaashik.” huuk.
Deéla Jesus hinna íwahkooteesh chiwaáum hilíasheek. “Lazarus kal ítchissaahtaa shéessaaihmaachik. Hinna baa anneé Akbaatatdía dáashe ii báaxxiiak ii kuss “Ahóoh.” huulak Akbaatatdía dáakbachee kúh an baaxpéesh kal ii asíitiihmaatdak hiliachik.”
Hinna íwahkooteesh Marthash dak isooké dak Lazarus dak Jesus kon íchissakuuhtaa
Lazarus kal ítchissaam chiweélom daáhissaa baáhko dúupam ala koolé koon daachík.
Kalakoon Jesus hileen akáxphawassdaaweesh kuss hilíasheek. “Diah daáwaalah. Kala chii Judea kuss beéwook.” hem
kuss hilíashiiok. “Rabbi ammaa an díalaawialee balee chiweeítchiiah. Hilaa itta Judea kuhtée Jews kooté biiá ii dii xíhchichihchewiak ii dii dappeewíoosh kootáa kala chii kuss daléewialaa?” huum
bakálee díak hilíasheek. “Baapé baleanníile axpíluupak. Bilaxpáakeem baappaá koon hawass dáamnak hinna awé alasáashiiash íkaam awé alakkúkkuuwissaaihmaachik.
Iwahkoosheesh kalakoon Jesus hilíasheek. “Biilápaatuua Lazarus iháwik. Baaláak xachíiwaak itchéewahchewiik.” hem
akáxphawassdaaweesh kuss hilíashiiok. “Jesus kootdák Lazarus ihámnak kal ii ishtatáachisshiihmaachik.” huuk.
Heehtaa hinna Jesus al iláalatcheesh Lazarus ala shée ko kuhchem alaaxták iiluk “Ittákkaa iháwe ko kuhchek.” hiliatuum
Jesus tátche chiweetaahiléek. “Lazarus kala shéek.
Heehtaa bii koolásseesh ko ii íttalakaauk. Hilíatbiash ko ii díiluh bii dáhkalattuulak baliachik. Daáwaalah. Baák awákaawook.” hek.
Hinna Thomas (dáasaasuut “Dachké” heiluash) áxpeesh kuss iláak “Diah daáwaan awáxpak baáulak bíiluh awáxpak baashbiáwuuk.” hek.
Ak kaka baa bilaxpáakahkaak ak baa iléesh bíik.
Jesus dak áxpeesh dak duúla Bethany koosaa daáum ala chiwaáu Lazarus kan dúusaau baáhko shoopák.
(Bethany kalakoon Jerusalem kusseé baleanníile dúupe hiisséem
Jews kooté iihámmisuum duúla Marthash dak Marysh dak ichuukúua xapíiosh chilastakuuák íkaakuuok.)
Marthash Jesus húum ehkaáhak kalakoon kuss déek. Heem Marysh kuk déessaa it ashéen awáatdaachik.
Marthash hiiák kuss hilíasheek. “Jesus baaleetdak dii hileennák bachuukúua xapíiwaassaawohmaachik.
Hilaaktáahile Akbaatatdía baa ala sáape kuss díilaa dakáannak dákuihmaachim éwahchek.” hem
“Dichúukuua chilaák kaka bilaxpáakiihmaachik.” hem
“Iwak éwahchek. Baapiiháakdak bilaxpáake xaxúa kaka chilúulak bachuukúua kúh kaka chiléihmaachim éwahchek.” hek.
Kalakoon Jesus kuss hilíasheek. “Ak kaka baa bilaxpáakahcheesh bíik. Haak ak baa iléesh bíik. Bilaxpáakeem bii kalátchelak sheeláhtaa kaka bilaxpáakiihmaachik.
Haak sapéeolahtaa bii kaláttuulak an bilaxpáakuua ii baa koochihtúum ii haawúuleetak. Heelak íwak kan dáhkalatche? Martha.” hem
kalakoon hilíasheek. “Jesus kooták. Akbaatatdía dáakbachee hinna awé kuss huuwíash balee iléewiash díim bahkalátchek.” hek.
Jesus is damnée xapíhchek.
Hinna íwahkoosheesh kalakoon chissáak déela isooké Marysh hiiák aák haweaxaáhak “Ak balee baáliliia kala hileelák. Dii ilíik.” hek.
Kalakoon Marysh iikukkák iluualáwak iiwaachíssaak Jesus kuss déek.
(Jesus hinna ashalakulúuash it daxxoochissée Marthash dak an bach innáaush it ko koolák.)
Hileen Jews kootúum Marysh áxpak aasúua koon kaák chilastakuúom Marysh iluuláwak iiwaachíssaak asaahnáak déem íiluh píisshe basáak dáak “Aaláa Lazarus annúusaau ko kuss déelak koon íiwewiak.” hiliatuuk.
Marysh déela Jesus hiiák ishóocheen ishuushpattáak kuss hilíasheek. “Jesus baaleetdak dii hileennák bachuukúua xapíiwaassaawohmaachik.” hek.
kalakoon báxxak hilíasheek. “Shóon dilúsaau?” hem “Húuh. Dii íkaawahchewiiluk.” huuk.
Heem Jesus kúh is damnée xapíhchek.
“Ichisshishoo ii daasé xawíik.” huuk hileen Jews kootéesh.
Heehtaa hawá kúh hilíashiiok. “Jesus bacheém ishtáleeteesh ishté ii baa íkaahchek. Hinna bachéesh kúh shéehchessaawialak kootíihmaatchicheehilak. Sáapii kuk koochéessaalak alákaa?” huuk.
Jesus Lazarus kaka bilaxpáakahchek.
Heem Jesus daaskawíikaasak kootáa annúusaaush áxpak kuss déek. Awushím awúuan dúusaaush an biléeluua baáhpam íssachiiok.
Jesus hilíasheek. “Eek baáhpe bitáaxiiaalah.” hem hinna ak koolásseesh isahkáate Marthash hilíasheek. “Jesus hilaakée kan bulusáau baáhko shoopám kala xawíiihmaachik. Ilítshiaihmaachik.” hem
kalakoon hilíasheek. ““Baa dáhkalatchelak Akbaatatdía an baatcháacheesh kal alákaalihmaachik.” baak dii baachiweetáahilik.”
Heem hinna baáhpeesh bitáaxiiook. Kalakoon Jesus báakuss íkaak hilíasheek. “Axée bii díikukkawiilakdaalicheesh ii díissee “Ahóoh.” baak.
Haak kúh bii díikukkawiilakdaalichim éwahchehtaa ii hilíasheewee hileen bilaxpáakeesh ak hileeléesh ko baa iikukkúwaak diiléen bii húulahchem kaláttuulak baliachik.” haak
Iwahkooshiiak koowéesh kalakoon hiisáa iláak hiliasheek. “Lazarus kan díikustak húuh.”
Heem hinna bacheém shéesh koóm iikusták húuk. Isché dak iché dak bikkaasapíia kuhkátaahiiak ápaaliook. Iisé kúh bikkaasapíia íaxuook. Kalakoon Jesus hileen bilaxpáakeesh kuss iláak “Baa ápaaliio dúuxalaakuuak dússhipkuuaalah.” hek.
Hinna íwahkooteesh kalako ii hileen Jews kooté iiahúum duúla Marysh kuss ashbiléeluuash Jesus ammaa an díam baatcháacheesh íkuuash kala kaláttuuk.
Heehtaa hileen ak kooléesh héele hám dáak deéla Pharisees kootúum diíak Jesus ammaa an díash ii iichiwaáuk.
Baa isakkupéeom kulushpíak Jesus dappeewíook.
Heem kalakoon hileen Pharisees kootéesh dak akchiwakíiwacheeitchikaashe dak bat diaáhak anmaailáaum Sanhedrin huuash ak achéesh iixaxúa bach aaliíak “Shóotbaawuu? Hinna bacheeichkáate an baa ahníakissheesh baatcháatuuk.” huuk.
Bulusshíhchissuulak bilaxpáakkootaa kalátcheohmaachik. Koótbaassuulak kúh hileen Romans kala baakoon kaássaaohmaachik. Duúak alachiwakáauashbaakkussahke dak bas bilaxpáakuua acháappaa balee haawéeohmaachik.
Hileén héeleen hawátam dáashe Caiaphas huum koottaléesh akchiwakíiwaakussahkeesh hilíasheek. “Baa élahkuuwaxxialeetak.
“Dáalaaxtuux sáapa? Bacheé hawátkaateem ko dappiíolak hileen bilaxpáake ihch axúahkaak saakuulák ko heetashtéechicheehilak. Baaleettaa bilaxpáakkootaa baa haawéeolak ko kxawíichicheehilak.” hek.
(Iwahkoosheesh kúh íilaa sheéssaak. Iláak datchíhtaa hileen bale ilíiash ko eéssuuk. Koottaléesh akchiwakíiwaakkussahkeesh íilaa iisássee ammaa ala kootbía alaaxtáhtaa hiliasheek. “Hinna Jesus bilaxpáakkootaa saakuuwíak.” hek.
Kúh kuttách kaatássuuk hileen Jews kooté. Akbaatatdía dáakeesh awé áake kootáa kuluchíshim xaxúa bach aahiiák hawátkaatchewiak.)
Ko baapéesh kukaa kala hileen Jews an bacheeíttuuwisaacheesh baa íkuchkalahkak Jesus dappeewíook.
Hinna íwahkooteesh kalako ii hinna Jesus baa al ahó híissaa Jews kootéesh kooxiíssaak. Heeht itchihk akáxphawassdaaweesh áxpak iháass dáak ashalakuluúm Ephraim huuash anmachúhkeesh dáaskeetaa ko diíak ko koon áaahkuuk.
Baapanmaaáatchelee al íkuxxee kala kooshíahtalak awé shíishiaahe kukaa awaasúualaho Jerusalem huuash Jews iiahúum kala kuss duúok. Ko baapéesh it hiissáa ihch ákkuuweewiak ihchi hoowéetchewiook. Kal ii Akbaatatdía ishóocheen baa annamnák hiliatuuk.
Hileen akchiwakíiwacheeítchikaasheesh dak Pharisees kootéesh dak kal iíschiisaa bale ilíia dakkachíiok. “Jesus koonnák elahkaáhuulak duúak balee chiwaáhaalah.” huuk. Kootúulak dúttak daxchiwíak kal ii íwahkootuuk.
Jesus iché áakeen iiwaapáachisuua áapchiaxxuuash
Baapanmaaáatchelee huuash kan baapé akaawaxpím kalakoon Jesus ashalakuluúm Bethany huuash kuhtée híik. Bacheém Lazarus huuash kala saák daachím Jesus chiléhcheesh isahkáate dúupkaashim áxpak ala koolé koók.
Ossheehilakuuáhuuk. Kootáa Lazarus dak baa iháaum baaiihulishoopé koon pátchilaa xapák Jesus áxp baa duusúum isahkáate Marthash koóm ihchi baashittalahkák óossheehilak ishóochissaaheek.
Kalakoon isahkáatuua Marysh iiwaapáachisuua íiwisahkaashim nard kooté ii díoosh baa íishiileettaahileesh kootám óola Jesus iché áapchiaxxak isshiiá ii kulushíichik. Heem iiwaapáachisuua ilíche hinna ashéesh ishkawuuá ilíchittalanneek.
Akáxphawassdaawe hawátam Judas Iscariot huum Jesus ak iháass keewíash ammaa an díash baa hilíkalatchessaak ilaáhik.
“Baaleetdak eek iiwaapáachisuuash íiwisahkaashim iiwaaíaschiluulak bálee dúttak baa baatcheeshkáate ko kuúolak ko ittéeihmaachihilak.” hek.
(Ii íwahkooshee kúh is ak bálaakulaau koóm báleesh ham duschíhtak ii ittácheesh ii díak íwahkootaalahkuik. Akbaaataalák “baa baatcheeshkáate” helitdele baaleettáahilik.)
Heeht Jesus hilíasheek. “Hinna bíakalishteesh ditcheeshéessaalah. Dússhihchissaalah. Shóon baashdák bii dúusaaulak hilaa hinna iiwaapáachisuuash kulushíilak diliatuu?” hek.
Baa baatcheeshkáate kuk dii héeleeluua hámmishdaachiihmaachik. Heehtaa bik dii bii héeleeluua shíassaataahiliihmaachik.
Baa isakkupée kulushpíak Lazarus dappeewíook.
Hileen bilaxpáake iiahúum baa iikukkúlom “Jesus huuák hileelák.” huum kuss dáak íkaawiak Lazarus shéem kaka Jesus chiléhcheesh kúh íkaawiook.
10-11 Lazarus kala ko ii baa biipám Jews iiahúum kan daaskulussáahak akchiwakíiwacheeitchikaasheesh iiwiátak Jesus ko kuss xápdaak kala ko píisshe dáak ko kaláttaahuuk. Heem akchiwakíiwacheeitchikaasheesh baa íkuchkak Lazarus kúh kan dappeewíook.
Jesus Jerusalem kuss dáak daxxoochím baaihkammáatuuk.
Ko baáhkiiluupe bilaxpáake iiahúum baasaxphilúum Baapanmaaáatchelee huuash Jerusalem kuss duúosh Jesus koosaa huualawím ehkaáhuuk.
Bilaxpáakeesh baláape kuláahak alápasshiss daáuk. Koowáte hiisáa iláak hilíashiiaattuuk.
“Haaʔalée haaʔalée haaʔalée haaʔalée Akbaatatdía balee héelass húuhkaak ii baa áatchilahchek. Israel bilaxpáake is bacheeítchikaashbioo koók.” huuk.
Jesus báhpisaachiaxaapim dúttak áakinnek. Iwahkoocheesh kalako ii Baawaalaáchim Baaxpéesh awuuá an baalaátuuash ala shiío kuhtaa kooták. Hilíashiiok.
“Zion dáakbiakalishtaa Jerusalem bilaxpáakeesh ammaa dachíliileetak. Ikaah. Dís bacheeítchikaashe koóm ahpisáachiaxaapim áakinnaak éehkoon húuk.” huuk.
(Akáxphawassdaaweesh baa alíipalaaxtak áaahkuuk. Heeht Jesus shéem kaka chiléhkaak Iilápxe kuss chisshíiash kalakoon ammaa ala kootdawéesh xaxúa daasáxtak éhkaak Baawaalaáchim Baaxpéesh awúuan Jesus al ii baalaátuuash díakuuosh chichéhkuuk.
Hinna Jesus Lazarus annúusaaush koon iláak chiléhcheesh ak kooléesh ak íkeesh ii iláau baatcháattuuk.
Bilaxpáakahkaasheesh Jesus hinna áalammaahileesh kúh iikukkúuk. Heem kuss dáak diíok.
Pharisees kootéesh koóum “Kala shóotdak bihch anmúuleetawík. Ikaalah. Bilaxpáakkootaa kuss basáataahiluuk.” huuk.)
Jews kootássuum Jesus ii ehkaáhak íkaawiook.
Deéla Philip huuash óolapak kuss hilíashiiok. “Jesus awákaawiawuuk.” huuk. (Hinna Philip awé Galilee koon ashalakuluúm Bethsaida huuash ko koolák.)
Philip déela Andrewsh chiweém chiikúss iilápta deéla Jesus chiwaáuk.
Kalakoon Jesus hilíasheek. “Bilaxpáakdaakbachee an baaxpéesh an baatcháacheesh ii xíassaahkuuash al íkuxxee kala híik.
Hinné koottáahilik. Baaxawuá baaawuússiio awuússeessuulak baa hámneetak daachíihmaachik. Heehtaa baaawuússiio sheeláht ii ihch áxpihcheihmaachik.
Heem bilaxpáakeem hinna awé áakeen an bilaxpáake ko íchissak áakiluuxiipdelak kalako ii an bilaxpáake ii baa koochihtássaaihmaachik. Baaleettaa bilaxpáakeem hinna awé áakeen ii ammaa daasalakootéesh háakahchelak an bilaxpáakeesh ii baa koochihtíihmaachik.
Bilaxpáakeem bashkawáashdewialak kan bii píisshe huulák koók. Heelak hinna bashkawáasheesh bii shóonnahtaa kúh koolíihmaachik. Heelak Biilápxe kúh chikittaakuúihmaachik.”
Jesus an dappeewíoosh ii ilíik.
Hilaakée balásbiiwaaheelaalak balasxawíilitak bapaxpík. Sáakbaalak baliatak “Axéekaat bii íkaawakuh. Hinna baa bashóocheele bii ímmilihkaawakuh.” baawiawaassaak. Baaleetak hinné baa biipé kalako ii hilihtée baák.
Axée dii an baatcháacheesh bilaxpáake íkaahkaah. Dii chikittaakuukaáshioh.” hem kalakoon heelem bale áapchim báakukkoko iikukkúum “Kala koótbaam kala chii koótbaawihmaachik.” hek.
Kalakoon hileen bilaxpáake ahkaásheesh ak koon ilúuash hawá “Suuchichéehilak.” haak kúh hám “Bilaxpáakiaxpawishim kon kuss ilíik.” huuk.
Jesus hilíasheek. “Iwak áapche biikukkúuash bíss ilíissaak. Díilun díiluss ilíik.
Hilaakée Akbaatatdía bilaxpáake ala chilasshihtúua al íkuxxee kala híik. Hilaakée hinna awé is bacheeítchikaasuum Chíisbishe huuash kuk kal Akbaatatdía isshíalaak déehchewiak.
Bik shóon baapéem hinna awé koon baxúa báakuss báaxxiioolak bilaxpáake xaxúa baláak bihchi koosáhtawaawihmaachik.” hek Jesus.
(Jesus íwahkoosheesh ala sheewíash ko ii éhkuulak hiliachik.)
Hileen bilaxpáakeesh kúh “Shóotaachim bas baleilíiaakaxpissuua awúuan ala shiío kal éwahkuua Akhuuwíash Awóonmakaaush huulák kuk ii shéeleetiihmaachik.” huum dik hilaakée éek baa ii diláau “Bilaxpáakdaakbachee awé kalakoon báaxxiiawiaohm” daak ala sheewía ii dilíik. Sapée ii dilíik bah?”
Jesus bakálee díak hilíasheek. “Ala sáashiiash dii héeleeluua kala shíakaashissaaihmaachik. Ala sáashiiash ko koon áaahkaalah. Heem ala chihpashéesh dii íaxuassaaohmaachik. Ala chihpashéesh ak kuhtaa díileesh ishtataáluttuuatak iísshoossaaulak alaaxtatáahiluuk.
Ala sáashiiash bíik. It dii héeleelia héelapko bii kaláttaalah. Koótduulak díiluh ala sáashiia díinnak ko kan bii kala kootúuk.” hek.
Jews bilaxpáake iiahúum Jesus kalátchewiassuuk.
Jesus íwahkooshiiak koowéesh kootaalaáhak kalakoon iaxuám óolapissuuk.
Jesus baa baatcháache al íkaataahiluuan koon ahníak íwahkooteeht it kootáa kalátchessuuk.
Hinna íwahkooteesh kalako ii kushkó Akbaatatdía ammaaihchiláakuuhchem Isaiah huuash ammaa ala shéesh kuhtaa kooták. Hilíatchesheek.
“Akbaatatdíakaataa sapéelaht ammaa ala sheewée kalátchek he?
Baaleetak dii an baatcháachkaasheesh sapéeolaht íkaalahcheleetak.
Ii baa kalátchewialom baaleeteesh baa biipé hinné koók. Isaiahsh kúh hilíasheek.
“Ii koótbeesh bíss iikusshíiwahchewiawaassaam kootáa ihchi bii óochiahchewiassuuk.” hek Akbaatatdía.” hek Isaiahsh.
Isaiahsh ii íwahkoosheesh iisakússahkaa Jesus an baatcháachkaasheesh alasáashiiwaaxpeesh íkaam kala ko ii iichiweekísshik.
Kala hilíateesh itchihk hileen Jews is bacheeíttuua ahúm Jesus kaláttuuhtaa Pharisees kúh chiláauk. Alachiwakáauashe koon eéssaaum hiliatak hinna Jesus kala kaláttuuash baa al ahóon ii ilíissuuk.
Kooták. Hileen bacheeíttaahaacheesh bilaxpáake an baatcháachihkuuash ko baailishekaasáak Akbaatatdía an baatcháachihcheesh dasshihchissáauk.
Jesus ammaa ala sheé ko ii bilaxpáake ko chilasshihchíihmaachik.
Jesus ilíia hiisáa hiis déehkaak hileen bilaxpáakeesh iikukkóok. “Bii dáhkalattuulak ak bii húuhcheesh kúh ko dáhkalattuuk.
Bíss alákuulak ak bii húuhcheesh kúh ko alákuuk.
Awé ii kuss booák ala sáashiia ii dii táachiiatbahchewiawaam bii dáhkalattuulak ala chihpashé koon dakaássaalohmaachik.
Deéla an balíia díikukkak díalaassuulak it dii kxawíiwahchessuuk. Awé kuss booák bilaxpáakeesh ínmaawiawaak bilaxpáakeesh kxawíiwahchewiawaak ko ii boóssaak.
Heeht íkaalah. Bii ii diiwiátak baa ala koottáahiluum dii baachiwaáush díalaawialaassuum baapiiháakdak an balíiash kan díilaa ii díhchi sheelakáalohmaachik.
Ikaalah. Kala hinnéek. An balíiash ammaa dii baachiwáaush biiweéssuuk. Biilápxe kon bii húuhkaak dii bii chiweéhkuuk.
Heem al ilíiash dáhkalattaak díaluulak an dii bilaxpáakuua ii baa koochihtiihmaachim biiwaxúa éwahchetaahilik. Ko ii baa an dii bii chiweéhkuua kuhtáakaattaa dii baachiwaawalákuuash koók.” hek.
Jesus akáxphawassdaaweesh itúua íisshiwik.
1-3 Baapanmaaáatchelee huuash it kootasséek. Deéla Iilápxe baatách xaxúa kukák hawasséehkaak kúh Akbaatatdía ala koolé ko kukaa húum Jesus kon éhkaak daachík. Haak hinna awé áakeen dahkóosh kala saskáat uhpé hiiwíam éhkaak hinna awé íhchish dáak Iilápxe kuss chisshíiwiam kúh éhchek. (Chíisbishe koóm baa kulushpíak hinna Simon Iscariot huua dáakbachee Judas huua iháass aaléewiak daasé dússhihtak Jesus kal ii iháass kéehchewiak.) Heem Jesus ak ilíikalattuum hinna awé áakeeleesh íchissheesh kala shíassaa al íchisshikaashe akúkussahkeesh an baatcháache éhchehchewiak. Ko áhpee Jesus dak áxpanmishe áxpak baa duusúum héelapko
Jesus iluuák iíttaashteeaakaako dústak dúusaak bikkaasapíim iiwaaúuttuua dúttak iihéelapeen ápaaliak.
Kalakoon akáxphawassdaawe hawátattachiia itúua baatám biaxséen dúusaak itúua bilé áapchiaxxuk. Hinna bikkaasapíiash iihéelapteesh kúh ii itúua úutchek.
Húula Simon Petersh híilelak kuss hilíashiiak “Jesus diilák baché alíisshimmialaa?” hem
bakálee díak hilíasheek. “Hilaakée bik sáapdiawaalak dik it dáalaaxtahtaa baapéem élahchelihmaachik.” hem
“Baaleetak bik baché alíisshimneetiihmaachik.” hem “Díche bii íisshimnahchessaalak kal an dii bii baaláhkaleetiihmaachik.” hek Jesus.
Simon Petersh ik hilaá “Kootdák Jesus baché kuttáchkaat íisshiwissaah. Basché dak baashúua dak kúh kootáa íisshimmakuh.” hem
hilíasheek. “Bilaxpáakeem kan bilihpák koowíiak dáak ashbiléennak iché kuttách íisshiwiohmaachik. Axúa kuk hoowikáatak. Heem kan dii hoowikáatuuk. Heehtaa dii héeluuan hawátam kuk kootássaak.”
(Jesus ii íwahkoosheesh ak iháass keewíash kala sapéelak éhchem ko ii “Heem kan dii hoowikáatuuk. Heehtaa dii héeluuan hawátam kuk kootássaak.” heesh koók.)
Jesus hileen itúua íisshiwak koowíiak iíttaashteeaakaako ítchihkaak ala kooléesh kuss chissáak “Hilaakée sáapdiawaawalakuulak élahkuu?” haak
“Bii dalásaasak “ak balee baachimmíhkaak ak balee baálilaak Baxxiilaatúua.” daailuk. Bii ii ammaa ala sheelúuash koottáahiluuk.
Ammaa an díaweesh díiluh díaluulak an baliacheesh ii dii awóowiiak ii xíassaawaawalakuuk.”
Hinna ala koottáahile dii baachiweéwiiluk. Bacheeíttaache ko baatchaatáak ishkawáashe xuh ammaa déehche xuh kuk baheeléek.
Akian ammaa ala sheewéesh koottáahilim kal élahkuuk. Díaluulak ko ii an dalásittuuash alóhchikaapdohmaachik.
Kuk díixaxua koowahchessaak. Dii éwahchekaasuuk hawátuum dii bahchilakappúuash. Heeht Baawaalaáchim Baaxpéesh awúuan an baalaátuuash kuhtaa kootíihmaachik. Baalaátak hilíashiiok. “Bas óosshee ak bii áxpak duushéesh koóm bii iitchúulaak bii is koochíiak.” huuk.
Kala hilíatko ammaa ala kootbía dii baachiwaáuk. Heelak shóon kootdák bii sapéetaahinaak kal élahkaak bii dáhkalatchelohmaachik.
Ala koottáahile dii baachiweéwiiluk. Sapéeolahtaa ammaa húuwahcheesh sápdahkuulak bíh bii koótduulak ko kala koottáahilik. Heem ak bii sapíhcheesh ammaa baláawakoosh kúh sapíhcheohmaachik.
“Dii héeluauan hawátam bii iháass kéeihmaachik.”
Jesus íwahkoosheesh daaséen daaták hilíasheek. “Ala koottáahile dii baachiweéwiiluk. Dii héeluuan hawátam bii iháass kéeihmaachik.” hem
áxpeesh bach ikaáhuuk. Kala “Shóokee koolák.” hiliatak baa ala koótalaaxták áaahkuum
akáxphawassdaawe héeleen hawátam Jesus iilápaachichissheesh áxxalua awáachik.
Simon Petersh kuss baapáattaak “Báxxuh éek sapéehchelak.” hek.
Jesus íhkaluulaak kalakoon báxxak “Jesus sapéek bah eek baa ii dilíia.” hem
kuss hilíasheek. “Hinna baatóhkape ammaa awúuale eek baaxawuá datchíishbaawiawaak. Hawátam bakbiáweesh koók.” haak hinna ammaa ala shéesh kootáak Simon dáakbachee Judas Iscariot ko kuúk.
Judas hinna baaxawúash dútchim kootáa Chíisbishe axúa awúuako déek. “Díhkammissaak ammaa díalaawialee diáhah.” hek Jesus.
28-30 Judas hinna baaxawúash dútcheesh kootáa asaalák daáhik. Hinna déesh kal óotchiak. Sáapii Jesus Judas kuss íwahkoosheesh baaiihulishoopé koon áxp baa duushéesh hawéeseesh alaaxtúuk. Heehtaa ala koottalée Judas is ak bálaakulaau koóm Jesus báasak baa kúnnaa déehkaak baasaxphilúuash ko iiwaaíaschilihche xuh baa baatcheeshé bálaakuuhchelak hám hilíatuuk.
“Hinna bale baa íkuchkeesh iháam dii díawahchewiawuuk.”
Judas asaalák déesh Jesus hilíasheek. “Hilaakée Akbaatatdía koóm an baaxpée Bilaxpáakdaakbachee kuuák bilaxpáake íkaahcheihmaachik. Chiikúss kala saskáat Bilaxpáakdaakbachee Akbaatatdía an baatcháacheesh kúh bilaxpáake íkaahcheihmaachik.
Haak Bilaxpáakdaakbachee an baaxpéesh ii Akbaatatdía an baatcháacheesh kon baa íkaahcheihmaachim hilaakkaáshe Akbaatatdía Bilaxpáakdaakbachee an baaxpéesh baa éhchehcheihmaachik.
Biilápaacheen kala shíakaashissaa an dii awáxp áawahkuua uhpé hiiwíak kan dii awíhchish beéwohmaachik. Bii dáhchichiinnohmaachihtaa bii alóolapuuleetiihmaachik. Iíschiisaa hinna Jews an baachiwéesh hilaakée díiluh kan dii baachiweéwiiluk. “An baa kuss baaléewiawee diiluk kuss daléewialuulak annúuleetiihmaachik.”
Bale ilíia iháam bapatták balákuuk. Díassaasaa díaalah. Hinné koók. Bach íchissaalah. An dii awáchissuuash díiluh bach koochéekaattaahilaalah.
Heelak bach aláchissuulak bilaxpáake xaxúa akbiiáxphawassdaaweesh díilum éhcheohmaachik. Heem bach íchissaalah.”
“Peter hinna óotchia bii dáalaaxtataahinnelihmaachik.”
Simon Petersh koóm kuss hilíasheek. “Jesus shóoss daléewialaak bah.” hem “Shóoss baaléelak hilaakée kuk bii aláxpak daléewialaalak anneéleetiihmaachik. Heeht píishchiisaa hilaa bii píisshe dalóolihmaachik.” hek Jesus.
Petersh báxxak hilíasheek. “Jesus sáapii hilaakée baaléewiawaalak amméeleetak he? Kukkal íilaa shóolahtaa hilaakée kan bii dappeewíoolak baashbalákdahtaa dii awíhchish baakaláassaawihmaachik.
Biilápxe aasúua ashishkawuuá ahúk.
Kalakoon Jesus kuss hilíasheek. “Dalásuua dúhpupeehchessaalah. Akbaatatdía dáhkalattuuk. Heem bíh bii kaláttaalah.
Biilápxe aasúua isáak ashishkawuuá ahúk. Baaleetdak kootássaalak dii baachiweeítchiwaawohmaachik. Kala sasía baaléelak an dii ala koonmíoo ákkuummaawalakbiawuuk.
Heelak baaláak an dii ala koolúuash kan baatách ákkuummaalak bahchissáak booák dii bahkulutchilák koottannák an bii ala koonmíash dii kuss aawaaléewohmaachik. Heelak bii aláxpak dii koolúua ii baa koochihtíihmaachik.
An baa kuss baaléewiawee alíianneesh élahkuuk.” hek.
Thomas koóm kuss hilíasheek. “Jesus shóoss daléewialaalak balee alaaxtatáahilik. Heelak shóotbaak biisanmaáu éwahkuuk he?” hem
bakálee díak kuss hilíasheek. “Dáxxiilaatuuash dak baa ala koottáahile ak dii baálilaau dak an dii bilaxpáakuua ii baa koochihtéesh ak dákuua bittáchkaatak. Biichihk bii bii chúuss dalaáulak hilaa Biilápxeesh alákaalohmaachik.” hek.
Deéla hilaakée kan bii élahchekaasuulak kalako ii Biilápxe kúh élahchelohmaachik. Biilápxe alákuuwisak hileen baapiisakkússee kal élahchelohmaachik.
Philip koóm kúh hilíasheek. “Jesus Díilapxe balee íkaahkaah. Heelak kuk kal ítchiihmaachik.” hem
kuss hilíasheek. “Philip kan dii awáxp áawahkuua kala shiataahiléek. Kootáa it bii dáalaaxta? Bii alákaalak kúmmaam Biilápxe ko alákaalak ko kala kooták. Sáapii sheeláa? “Díilapxe balee íkaahkaah.”
Hinné dáhkalatchessaa? Biilápxe dak balee hawátkaatam hileen bale iláaum díiluss sheewéesh bii bittát an balíissaak. Biilápxe iláaxe baxúa awúualam hinna baa an díawee dak baa ala sheewée dak kón xaxúa ak día koók.
“Biilápxe dak balee hawátkaatak.” beesh dáhkalatchessuulak hileen baa baatcháatuum báalammaahileesh alákuuash kalako ii kaláttaalah.
Hinné koottáahilik. Ak bii kalátcheesh baa an díawaawaakahko kúh díaohmaachik. Kooták shóon Biilápxe kuss bahchisshíilak kúh an baa an díoosh ii baatchaachkaaséeohmaachik.
Deéla ak bii píisshe húuash baa sáapdaht bíss dakáaluulak díawaawalakak Biilápxe chikittaakuúolak an baatcháacheesh éhkuulak baliachik.
Kooták. Ak bii píisshe húuash baa sáapdaht bíss dakáaluulak biiléen díawaawalakbohmaachik.” hek.
Akbaatatdía Baleiláaxbaaxpee dii héelass húuhcheihmaachik.
Jesus hilíasheek. “Bii aláchissuulak an balíia díikukkak díalaalohmaachik.
Heelak Biilápxe kuss bahchiwakáak baa baakaanmalákbiilum ak dii baálilaak ak dii kuxsúuash iháam húuhchelak kuk kan dii bakúteele ii baa koochihtíihmaachik.
Baleiláaxbaaxpee koóm Akbaatatdía ala koottáahile ak xíassaahcheesh koók. Heem awé áake ak baa kalátchesseesh íkaassaak alaaxtúum an baaláhkalewioolahtaa aliilúuleetak. Heehtaa diiluk élahkuuk. Baleiláaxbaaxpee dii bakúteen daaták daxúoo awúualiihmaachik.
“Shóon diiluk dii awíhchish baaléelak dii baa akeéleetassaaohmaachik. Díiluttatbahchessaawihmaachik. Diiluk bik kala chii díiluss bahchisshíiwihmaachik.
Kala shíakaashissaa ak baa kalátcheleeteesh kan bii íkaassaaohmaachik. Heehtaa diiluk kala chii bii alákaalohmaachik. Haak hinné kalaaxtássaalah. Baasák baachilelák kalakoon an bii bilaxpáake ii baa koochihtíihmaachim díiluh dii kootíohmaachik.
Heelak koottannák kal élahchelohmaachik Biilápxe dak kan balee hawátkaatam. Haak bíiluh biixaxúa balee hawátkaatak.
An balíia ak iikukkák díash ko bilaxpáake ak bii íchisshikaasheesh koóuk. Biilápxe ak bii íchisshe kúh íchisshiihmaachik. Heem bíh awáchissak kuss booák bihchi kuss xíassaakaashbaawihmaachik.” hek Jesus.
Judas koóm kuss hilíasheek. “Jesus sáapii bíiluttat kuss díhchi xíassaakaashdaak hinna awé áakeen bilaxpáake ak baa kalátchesseesh kuk kuss koótdaassaa?” (Hinna Judas huua Judas Iscariot huuash kussaak.)
Bilaxpáakeem bii íchisshissaalak an balíia iikukkússaaihmaachik. Bale iláaum déewahchem díikukkuuash bii an balíissaak. Biilápxe ak bii húuhcheesh al ilíiash koóuk.
“Hinna an dii awáxp áawahkuuash hileen baa ala kootéesh xaxúa kan dii baachiwaawalákuuk.
Heehtaa Biilápxe kon ak dii baáliliiwioosh Baleiláaxbaaxpee díiluss húuhkaawakak bii annaachíssachihchewiak. Heem ammaa ala kootúua xaxúa ii dii baálilaak ammaa dii baachiwaáush xaxúa dii chichéhchehkaalahkuohmaachik.
Kala shíakaashissaa dii awíhchish beéwohmaachik. An balásaliatdeeteesh ko balákuuk. Bilaxpáake kuk dákbioolak baaleetak. Baaleettaa hinna ammaa balákuua kuk ii baa koochihtíihmaachik. Heelak dalásuua dúhpupeehchessaalah. Baalilísshissaalah.
“Kan dii awíhchish baaléewiawaak. Heeht díiluss bahchisshíiwohmaachik.” beesh díikukkuuk. Biilápxe kuk an baaxpéesh an baatcháacheesh baa iíschiisaaleetak. Bik doosaléek. Heem bii aláchissuulak Biilápxe ala kuss baaléewiawee ii dalásitchikaashdiiilush daachik.
Hilaakée íwak it kootassáa dii baachiwaáuk. Shóon kala kootdák ammaa ala sheewéesh koottáahileesh kala hilaa élahchelohmaachik.
Kala shíassaa dii awáxp balíissaawohmaachik. Hinna awé áake bacheeítchim Chíisbishe huuash kala huuwíak. Bik ilíiliawaassaam an bii dússhihchileetak.
Heehtaa Biilápxe an bii baa díahcheesh ko díawaak. Koótbaalak ko ii bilaxpáakkootaa Biilápxe awáchisshe éhkuulak baliachik. Díluuaalah. Kan beéwook.” hek Jesus.
daxpitcheeishtásshe balapáaleesh dak alaakaashúuash dak
Jesus hilíasheek. “Daxpitcheeishtásshe balapáale kala héele koottáahileesh bíik. Biilápxe alatshíia ak hawasséesh koók.
Bas alaakaashúua koon daxpitcheeishtásshe apáalisseesh páshkak bitáaxiiak hawéeseesh chipashkák chóochiwaattaak kak áhchapaalak baáchuua ahúshtalak hiliacheesh ko ii koochéek.
Heelom an balíiash an díiluss sheewéesh ii hilaakée kan dii baa hoowikáatak dii baa tátchikaatuuk.
Bii alíhchish daléessuulak bíh dii awíhchish baáuleetiihmaachik. Alaakaashúuam ittách koon baachéesh baáchuua apáalissaak. Díiluh kan dii kala koottáahiluuk. Bii alíhchish dalaáulak an dii bilaxpáakuuash dak baa an díaluuash dak ítchilaawialuulak baaleetiihmaachik.
Daxpitcheeishtásshe balapáaleesh bíik. Bas alaakaashúuash ko kan dii kala kootúuk. Bii bakúteen dakaáulak balee hawáteetam ii baáchuua al apáale áxpihcheihmaachik. Bii alíhchish daláaulak díilaa baam díalaawialaalolak annúuleetdohmaachik.
Sapéeolaht bii áxpak daachíssuulak alaakaashúua pashkúak hawaxaáhiiot shíassaa koon úutak kaáiluash ko kala kootúuk. Alaakaashúua kooté bach aaliíak bilée héelass shítak aláxiiailuk.
Bii bakúteen dakaáulak an balíiash díaluulak sáapdakaaluulak deélohmaachik.
8-10 Heelak shóon huulák bilaxpáake ammaa ala kxawíiannioosh ii éhchehkaak aatáttaachihcheihmaachik. Bii kalátchessuum ammaa ala kxawíiannioosh ii alaaxtúuk. Haak shóon huulák Akbaatatdía ammaa annawitáahileesh bilaxpáake ii éhchehcheihmaachik. Biilápxe kuss baaléelak kan dii awáxpak baakáhkussaawohmaachim ii ammaa annawitáahileesh deewiáluulak annúuwishik. Haak shóon huulák ammaa ala chilasshihtúuash bilaxpáake ii éhchehcheihmaachik.
Iwak kal ii dii baachiwaawalákuuash an balasé ítchikaasheesh díiluh daáulak dii ílutchikuulak baliachik.
Bach íchissaalah. An dii awáchissuuash díiluh ko bach kootáalah. Iwak kal ammaa dii díawahkuuash koók.
Sapéelahtaa iilápaacheesh al íchissheesh kal ii xíassaakaashe íilaa ii saakuuláhtaa íhchish kaláassaam kan bale baa íchisshe akúkussahkeesh koók.
An balíia díaluulak kal ii xíasseesh biilápaacheesh díiluk.
An dii balasáasuuash “bashkawáashe” baaik. Heehtaa kala koótbaassaak. Baa ishkawáashe kuk is bacheeítche sáaphinmialak alaaxtúuk. Baa ishkawaasheesh óoliiluk. Biiluk koótbaassaailuk. Baaleettaa “Biilápaacheesh díiluk.” baak Biilápxe ammaa an bii chiwéesh xaxúa dii baachiwaawalákuuk.
Bii dalásdaassuum ii bíss dalúussuuk. Baaleettaa biiléen dii baláak dii húuwahkaak dii bapattúuk. Eeh. Dii bapatták dii déewahkaak baa ítche díaluum ii baa koochihtalák baliachik. Heelak an bii píisshe daluúosh kalako ii Biilápxe kuss sáapdakaaluulak díalakuohmaachik.
Ammaa dii díawahkuuash hinné koók. Bach íchissaalah. beéwook.” hek Jesus.
Jesus iláalattak hilíasheek. “Hinna awé áakeen bilaxpáakeesh dii dúupiook. Heehtaa hinné chichéhkaakaalah. Biichihkáa bii dúupiook.
Baaleetdak hinna awé áakeetaa bilaxpáake alataawúuash an dii bilaxpáakuua koolák dii íchisshiohmaachik. Heehtaa biiléen dii bahchilakappúum díikustak kalako ii dii an baaláhkuuleetam kalako ii dii dúupioosh biipéesh koók.
Hinna an balíia chichéhkaalah. “Bacheeíttaache ko baatchaatáak ishkawáashe kuk baheeléek.” beesh kalaaxtássaalah. Heem biichihkáa bii baailíshehkuum díiluh dii koochéeohmaachik. Haak kúh bii iikukkúulak díiluh dii iikukkúihmaachik.
Heeht hinna awé áake bilaxpáakeesh ak bii húuhcheesh alaaxtúum bii píisshe daluúosh díiluh ko ii dii díakxawiiohmaachik.
Boóla ammaa ala kxawíiannioo baachiweém kal éhkuuk. Ammaa ala kxawíiannioosh ii ihchi kxawíiohmaachim alaaxtúuash hilaakée kal éhkuuk. Heem kal ammaa ala shiíoleetak.
Ak bii dúupioo Biilápxe kúh dúupiook.
Baaleetdak baa baatcháatuum baa iíschiisaaleetuum baa héeleen díawaassaalak sapéelahtaa baa aaliíwialak aliínneetiihmaachik. Heehtaa báalammaahile íkaaahkak Biilápxe dak biilápta it balee dúupiook. Heem kal ii ammaa ala kxawíiannioosh it daasúua awúualuuk.
Ii íwahkootuuash kalako ii Baawaalaáchim Baaxpéesh awúuan an baalaátuuash kúh ko kuhtáakaattaa kooták. Baalaátak hilíashiiok. “Is biipúuleetahtaa bii dúupiook.” huuk.” hek Jesus.
Jesus akáxphawassdaaweesh kuss hilíasheek. “Biilápxe ala kooléesh kukaa Akbaawaáliliiash díiluss húuwahchewihmaachik. Baleiláaxbaaxpee koóm iláawakuihmaatak baa ala koottáahile ii dii baálilaak baatách xaxúa dii chiweéohmaachik.
Haak díiluh ammaa alákeesh dak ammaa díikukkoosh dak ii díichiwaalah. Iíschiisaa an bii áxp hawass daláwuuash kukaa kan bilaxpáake xaxúa kuss ii díichiwaalah.” hek.
Jesus iláalattak hilíasheek. “An baa dáhkalattuua xapíilaassuulak baliatak ko ii hileen xaxúa dii baachiwaáuk.
Ak bii píishe déesh alachiwakáauashe koon dii eéssaak kootáa baapéem huuwíak ak dii dappeéwishdak “Akbaatatdía ko baa díawaawakuk.” hilíachiihmaachik.
Biilápxe alaaxták kootáa bíh balee alaaxtúum ko ii dii hilíacheohmaachik.
Baapéem kan baa chúuss dii déehkuulak hileen baam dii baachiwaáush dáhchichelahkuulak baliachik.” hek.
Baleiláaxbaaxpee an baa hilé
Jesus hilíasheek. “Hileén désheetaa dii baachiweéssuuk. Ii dii baachiweéssuua bii koolám bíilaa dii baa awóowiiok. Heehtaa kan baaléewiawaak.
Heem hilaakée kan bahchisshíiwiawaak ak bii húuhche kusseé. Heehtaa diiluk kootáa “Shóoss daléewialee?” daassuuk.
Hinna baa díiluss sheewée ii díhchi daasxawíikaashduuk.
Ala koottáahile dii baachiwaáuk. Baaléessaalak Akbaawaáliliiash díiluss húussaaihmaachik. Heem dii awíhchish baaléelak húuwahchewihmaachik. Heelak heetashtéeihmaachik.
8-10 Heelak shóon huulák bilaxpáake ammaa ala kxawíiannioosh ii éhchehkaak aatáttaachihcheihmaachik. Bii kalátchessuum ammaa ala kxawíiannioosh ii alaaxtúuk. Haak shóon huulák Akbaatatdía ammaa annawitáahileesh bilaxpáake ii éhchehcheihmaachik. Biilápxe kuss baaléelak kan dii awáxpak baakáhkussaawohmaachim ii ammaa annawitáahileesh deewiáluulak annúuwishik. Haak shóon huulák ammaa ala chilasshihtúuash bilaxpáake ii éhchehcheihmaachik.
Hinna awé áakeen bilaxpáake is bacheeítcheesh Chíisbishe huuash íilaa kala chilassihtúum ko ammaa ala chilasshihtúuash huuwíak.
Ammaa dii baachiweéwiiilush daache it hámmishtaahilihtaa hilaakée dii baachiwaáulak it aláakaawachissaaohmaachik.
Baleiláaxbaaxpee huulák baa ala koottáahileesh xaxúa ko dii éhchehcheohmaachik. Deéla Akbaatatdía ammaa dii chiweéhkuuash kuhkakáattaa dii chiwaalákak baa ala kootbía dii chiweeítchiialakuohmaachik. Iilaa al ilíia ii díassaaihmaachik.
Baleiláaxbaaxpee baa ala sheewée iikukkulák dii chiweéohmaachik. Kooták. Bii an baaxpée dak bii ala kootéesh dak dii éhchehcheohmaachik.
Kala shíassaa an dalásxawaaush kulussáak dalásitchilohmaachik.
Jesus koóm hilíasheek. “Kala saskáat baaléewihmaachim kan bii alákaassaalohmaachik. Heehtaa kala chii shíassaa bahchisshíiwihmaachim kak bii alákaalohmaachik.”
Akáxphawassdaaweesh ham koóum íin bat shéess iláak “Sáapahche? hilíashee “Kala saskáat baaléewihmaachim kan bii alákaassaalohmaachik. Heehtaa kala chii shíassaa bahchisshíiwihmaachim kak bii alákaalohmaachik.” haak kootáa “Biilápxe ko kuss baaléem ii kooták.” heesh.”
Hileen áxpeesh hilíashiiok. “Sáapahche? hinna “kala saskáat” he. Saakéelak balee alaaxták.” huuk.
Jesus baa báxxuwioom éhkaak hilíasheek. “Eek baa dii baachiwaáush sáapbahchelak dáalaaxtuuk. Hinné ko ii bat dáhchiwaxxuu? “Kala saskáat baaléewihmaachim kan bii alákaasaalohmaachik. Heehtaa kala chii shíassaa bahchisshíiwihmaachim kak bii alákaalohmaachik.” beesh koók.
Ala koottáahilim dii baachiweéwiiluk. Bii dappiíolak awé áake kootáa baaihkammáachiohmaachihtaa diiluk dalásuua xawáak díiwelohmaachik. Kooták. Diiluk dalásuua xawíilohmaachik. Heehtaa kak bii alákuulak hinna dalásuua xawíiash kulussáak dalásuua ítchiohmaachik.
Bíam éennaak dáakbishbiat baailíshekaasak aaaláa hinna dáakeesh bishít íkaat daasé ítche ii hinna an baailísheesh kala kalaaxtéeik.
Heem hilaakée díiluh dalásuua xawáau ii baalilísuuhtaa kak dii awákaawohmaachik. Heelak koottannák kak dalásuua ítchiohmaachik. Heelak hinna an dalásuua ítcheesh ataanmíoolak aliilúuleetiihmaachik.
Ko baapé koottannák kan baa bii dáhchiwaxxuliiilush daatdeetiihmaachik. Hinna ala koottáahile dii baachiweéwiiluk. An bii píisshe daluúosh kalako ii Biilápxe kuss sáapdakaaluulak dákuohmaachik.
Iíschiisee baa dakáaluut baláshe ii díaluuleetak. Heehtaa hilaakée baláshe ii díalaak baam dakáaluulak Akbaatatdía dákuohmaachik. Heelak an dalásitcheesh dii ílutchikiiohmaachik.”
Kalakoon Jesus hilíasheek. “Hileen baa dii baachiwaáu bale iichiweelichkáatuum ii díawaak. Heehtaa kala saskáat koótbaassaa Biilápxe al ii xíassaawahche dii baachiweéwohmaachik.
Heem ko baapé diiluk kuss baa dakáaluulak baláshe ii díalaalohmaachik. Ammaa ala sheewée an bii píisshe dalúuosh kalako ii Biilápxe kala kuss baa baakaanmalákbiiilush daátdeetiihmaachik.
Bii aláchissak kootáa Akbaatatdía ko kukaa boóm dáhkalattuum Biilápxe kal íilaa dii íchissuuk.
Biilápxe ko kukaa booák hinna awé kuss boók. Hilaakée hinna awé awíhchish baaláak Biilápxe kuss bahchisshíiwiawaak.” hek Jesus.
Kalakoon hileen akáxphawassdaaweesh hilíashiiok. “Hilaakée hileen bale iichiweelichkáate ii díalaassaa an dilíia ko xíassaak.
Hilaakée baatách xaxuatáahilia élahchetaahilim éwahkaak baa dii baawáxxuwiawuut it dii baawáxxussuua sáakbaawiawuut élahcheim kal ii Akbaatatdía ko kukaa dalóom éwahkuuk.” huum
bakálee díak hilíasheek. “Hilaakée ammaa ala sheewéesh kan dáhkalattuuhtaa
baapéem huuwíash kala húum díixaxua bii alíhchish daláak éetshii dakálaak dalaákaak koon díaxualohmaachik. Bik bii tachishtéelak ko kala kootíihmaachik. Heehtaa Biilápxe bii áxpak koolám bik bittátdeetak.
Iwak hilaa dii baachiwaáuk buh. Bíim ii baakoon ítche áalahkuuk. Hinna awé áakeen kuk baa baalúua ahchúuss daléelohmaachik. Heehtaa baa baalúua kxawíihchessaalah. Hinna awé áakeen hileen baa baalúukaasheesh xaxúa kan baxshéek.”
Jesus akáxphawassdaaweesh chiwakáakuuk.
Jesus íwahkoosheesh kalakoon báakuss íkaak chiwakáak hilíasheek.
“Axée al íkuxxeesh kala híik. Daláakbachee an baaxpéesh dak an baatcháacheesh dak bilaxpáake éhchelahkaalako chiikúss an dii baaxpéesh dak an dii baatcháacheesh dak éhkuulak daláshe báaxxiioolak baliachik.
Heem deéla diiléen bilaxpáake xaxúa is bacheeítchilahchek. Hawátuum kuk dákoosh íh xaxúa an bilaxpáakuua ii baa koochihtáwahchelak diliachik.
(Heem Akbaatatdía kan baa iíschiisaaleettaahileesh díttachkaatak. Kal an bilaxpáakuua ii baa koochihtawíoolak dii éhchekaasuulak Jesus Christ awé kuss húulahcheesh kúh éhkuulak koók.)
Axée dii bakútee bii híihkaak awé it díalaasseesh it dii bii bakúteeleesh an balee baaxpéesh an balee sáashiiwaaxpeesh an balee baatcháacheesh bach awáxpak an bii baaláhkeesh kaka bii kukúh.
Bilaxpáake héeleen hawátuum bii dákoosh kan dii éhchewahchek. Dís bilaxpáakeesh bii dákum an dilíiash baachiweém kaláttak díook.
7-8 An dii ala koolé kukaa boóm deéla diiléen bii húulahchem éhkuuk. Ammaa an bii chiweélahcheesh baachiweém kalátchetaahiluuk. Heelassheen baatách xaxúa ammaa béesh bii dákum kala hilaakée kal éhkuuk.
Heem hawátuum bii dákoosh it dii daáum ko ii bahchiwakáawakuk. Awé áakeen ak baa kalátchesseesh kuk koótbaawakussaak.
Bilaxpáake xaxúa an bii dákoosh it dii daáuk. Baa an dii baaláhkeesh bíh it bii baáuk. Akian koóum bii an baaxpée bilaxpáake ihée íkaahkuuk.
Kala shíakaashissaa hinna awé awíhchish baaléelak díss bahchisshíiwiawaak. Heehtaa kuk it awé koon áaahkuohmaachik. Axée dii baaxpáak. Daláshe baaxpéesh bii dákoosh ii hileen akbiiáxphawassdaawe íassiiawakak ii baa ala kxawíia aahíiassaawakum an balee hawáteeteesh kúh kootúulak baliachik.
It bii heeleeléem iixaxúa íassaawaak dii an baatcháacheesh al ii bii díalahcheesh ii baa ala kxáwiiash híiwaassaak hawátkaatdaht iháass déessaak. Heehtaa hawátam kuk iháass déek. Heem ko bachéesh Bilée Isée héelass dáak haawíihmaachik. Kalako ii Baawaalaáchim Baaxpéesh awúuan an baalaátuuash kuhtaa kootíihmaachik.
Heem hilaakée Axée kan díss bahchisshíiwiawaahtaa hinna awé it bii áakeeliia hileen bacheé al iikukkúuan íwak sheewáawakuk. An balasé ítchikaasheesh íiluh aáulak íiluh ii ílutchikdak baliachik.
An dilíia akbiiáxphawassdaaweesh bakóosh kalako ii awé áakeetaa ammaa ala kooléesh al ii baaláhkuuleeteesh bíh an bii baaláhkaleetak. Ii awé áakeen bilaxpáakeesh dúupiook.
Hinné an díss bahchiwakíiash “Hinna awé koon kulutták aaláah.” baassaak. “Heehtaa ak baa kxawíialaachim Chíisbishe huuash an ditchiláacheesh aahíiassaawakuh. Iassiiawakuh.”
Hinna awé áakeetaa ammaa ala kooléesh al ii baaláhkuuleeteesh bíh an bii baaláhkaleetak.
An dilíiash baa ala koottáahileesh koóuk. Dís díianneem ítchikaateesh kuhtéetaa déehkaah.
Hinna awé an bii kuss húulahcheesh hileen akbiiáxphawassdaaweesh awé kuss kuluchíshiia déewahchek.
Al awáchissheesh ko ii díss bihchi baa ímmitaawaak an bii díalahcheesh díawaak kúh baa ala koottáahileesh éhkuulak ii dís díianneem ítchikaateesh kuhtéetaa dáalaaliiolak baliachik.
Axée an díss bahchiwakíiash ak hilaakée bii píisshe daáu kuttáchkaat bahchiwakáawakussaak. Baleiichiweeítchim ii iichiwaáush ak iikukkák ii bii kalátcheohmaacheesh kúh kalaaxtássaawakuh.
Hilíssheekaateen iixaxúa daasúua dak an baa dasshihtúuash dak hawáteettaak an balee ala kootéesh kúh kootíoh. Heelak biixaxúa kan balee hawáteetdak ko ii bilaxpáakkootaa diiléen bii húulahcheesh kaláttuulak baliachik.
22-23 An baaxpáam hileen akbiiáxphawassdaaweesh bakóosh an bii baaxpáam bii dákoosh ko kala kooták. Balee hawáteetchem ko kala kootám íiluh hawáteettuulak baliachik. Kooták. Balee hawátkaatak. Heem ak bii kalátcheesh koóum iixaxúa hawátkaatdeoh. Ko ii bilaxpáakkootaa kal ii éhcheohmaachik diiléen bii húulahchem. Haak an bii aláchisshe hileén kúh koótdaalakum bilaxpáakkootaa ii éhcheohmaachik.
Axée diiléen hileen bilaxpáakuum bii dákoosh an bii ala koonmíash bii áxpak koolíiolak bii alasáashiiwaaxpeesh íkuulak baliachik. Hinna awé it díalaasseesh kukaa bii aláchissawiilakak dii alasáashiiwaaxpeesh ii bii dákuk.
Kan baa annawitáahileesh díik Axée. Ak baa kalátchesseesh dii alaaxtúuk. Bik dii éwahchek. Haak akbiiáxphawassdaaweesh kúh diiléen awé bii kuss húulahchem éhkuuk.
“Iísko akbiiáxphawassdaaweesh dii alaaxtúuhtaa kan dii éhchewahkaak kootáa dii éhchewahkaawaalitbihmaacheesh kalako ii an bii aláchisshe íiluh baa íchissuulak ii awáxpanmisheesh balee hawáteetdak baliachik. Ahóoh. Kootáhkaawakuh.” hek Jesus.
Jesus dúttak áale daxtúuk.
Jesus chiwakíiash koowíiak akáxphawassdaaweesh áxpak asaalák dáak xakúpkaashim Kidron huuash áakuhchiss dáak alatshíim koon balapáale Baáchuushipitkaate apáaliiosh koolúum kuhtée diíok.
Jesus dak áxpeesh dak ko awéesh koon bat diíahkuiluk. Heem Judas Jesus ak iháass keewíash koóm ala koonmíoosh éhchek.
Heem akchiwakíiwacheeitchikaashe is akbaalaxtúua ham dak Pharisees is akbaalaxtúua ham dak akíssatdeeo ham dak koóum alaakaashúua aláxiia dak biláakisshiikbishe dak baaík ii baa daassúua dak kulaáush ko Judas bassáannaak ala koolé kuss aaléek.
“bacheém Nazareth ko kukaa húum dáashe Jesus huuash” huuk. “Eek baa dáhchichiiluua bíik.” hek Jesus. (Ak iháass keewíash Judas huuash kúh hileen bachéesh áxpak koon iluuák daachík.)
Hinna Jesus “Eek baa dáhchichiiluua bíik.” heesh hileen ak húuash alíass kalaáhak awaílappiliaahuuk.
Kala chii báxxak “Sapée dáhchichiiluu?” hem “bacheém Nazareth ko kukaa húum dáashe Jesus huuash” huuk kúh kala chii.
Jesus ““Kan dii baachiwaáuk. Bíik.” baak.” haak “Bii bii dáhchichiilak bii bii dilútchiwialuulak kootdák hileen awáxpe kuk dússhihchissaa déehkaalah.” hek.
(Ii íwahkooteesh kuk iíschiisaa al ilíiash kúh kuhtáakaattaa kootíihmaachik. Hilíasheewishik. “Axée hileen bilaxpáakuum bii dáhkukak bii íasseelahcheesh hawátkaatdaht xapíiwaaleetak.” heesh koók.)
Simon Petersh koóm bilissheechúttachim kuleém dústak binnasshíak bacheém kala héele íisahte ahpachúa ilapáko kukeé páshkak dúaleehchek. (Iwak bachéesh dáashe Malchus huuash akchiwakíiwaakkussahkeesh ko ishkawáashik.)
Jesus Petersh alilásak chiweetaahiláak “Dís bilissheechúttache kuhchisiiáh.” hek. “Biilápxe ammaa an bii chúuss déehchewiash díawaassaawihm diliachix sáapa?” hek.
Jesus Annas ishóocheess aalaáuk.
Kalakoon hileen akíssatdeesh dak is akíssatdeewacheeittuua dak Jews is akbaalaxtúua dak Jesus dúttak áale daxták
kalakoon koochihk Annas huua aaliíok. Hinna Annas usshiláakbachee Caiaphas huua ko báalee akchiwakíiwaakkussahkeesh koók.
(Hinna Caiaphas iíschiisaa hileen Jews kooté kuss iláak hilíasheek. “Bacheé hawátkaateem ko dappiíolak hileen bilaxpáake hawéese ihch axúahkaak saakuulák ko heetashtéeihmaachik.” heesh koók.)
Petersh baailísshe ii Jesus alaaxtaátdelek.
Deéla alatshíiash kukaa Jesus aaláahuuash Simon Petersh dak akáxphawassdaaweesh hawátam píisshe daáuk. Akchiwakíiwaakkussahkeesh hinna Simon Petersh áxpeesh éhchekaashim kootáa hinna awaasúum awéelakoliche binnaxchíwisheesh Jesus aawiléeluum hawáteesh áxpak biléelihkuuk.
Petersh kuk biléelihchessuum binnaxchiwilía awéelako koolíiak baa óolik. Heem áxpeesh chissáak húula hinna bíakalishtam bilía ak íasseesh áxp iláak Petersh biléelihchek.
Iwak bíakalishteesh Petersh kuss hilíasheek. “Ko iak bacheeichkáate akáxphawassdaaweesh ko dii hawachichéehilak.” hem “Baaleetak kootássaak.” hek Petersh.
Chilíam akchiwakíiwaakkussahkeesh ishkawáashe dak akbaaíassee dak biláaxahcheesh áaxxaakaaum Petersh kúh dáamnaa koosíiak áxpak ihchi tawéeak.
Akchiwakiiwaakkussahkeesh Jesus baaík chiwáxxuk.
Hinna íwahkooteesh héelapko akchiwakíiwaakkussahkam Annas huuash Jesus baaík chiwáxxuk. “Sáapii bilaxpáake ahkaáshdak dilíikalattaak dii píisshelaaliio?” haak “Kala sáapeesh ko ii baa baachimmílahchelak ko ii kootúu?” hem
bakálee díak hilíasheek. “Balíit an bilaxpáakalaho koon an bii iikukkúuan balíiik. Alachiwakáauashe ishkawúuan dak alachiwakáauashbaakkussahkeesh awéelakoliche dak Jews al iiwátxaaush hileen ko koon baa baachimmíwahchek. Balíit bilaxpáakkootaa éhcheiluk.
Sáapii bik bii baa dáhchiwaxxu? Bilaxpáakuum ak bii iikukkóosh saákbaalak ak éhche koóuk. Dáak ko chiwáxxuh.” hek.
Jesus íwahkoosheesh hileen ak baa íassee héeleen hawátam koosáhte ilúuash isché xáapihkaak Jesus iiséen diták hilíasheek. “Baleammaá sáapii eek akchiwakíiwaakkussahkeesh kuss dilíikaashi?” hem
Jesus kúh kalakoon hilíasheek. “Baa biípbisak baa iháatsheewaalak hileen bilaxpáake al iháatbee chiwaáh. Heehtaa ammaa ala sheewée kootdák sáapii bii dáalichi?” hek.
Jesus áale it daxtúuash Annas kúh akchiwakíiwaakkussahke Caiaphas kuss aaléehchek.
Petersh kak óolia Jesus alaaxtatáahinnelitdelek.
Akchiwakíiwaakkussahkeesh ko ishkawáashim kúh bacheém ahpachúa ak dúaleehcheesh isshóohtam kon iláak “iak alatshíiash kuhtée biíom áxpeesh ko dii hamnák dii awákaak baliacheesh” hem
Petersh ihkukoólia chiweewaxúak “Baaleeták.” helem kala kookaásheen baashchíilisdakaakbulam dichím iikukkúk.
Jesus aaleéla Pilate ishóoche aaliíok.
Ko chilaákkussee Caiaphas aasúua Jesus koon aaláak hinna Roman kootám Judea is akbaaxalússhihchem Pilate huuash awaasúuisee kal aaliíok. Jews kootéesh Pilate aasúua biléeluulak kal ii ihchi baa ashítcheohmaachik. Kalako ii Baapanmaaáatchelee baaihkamáatbaaluusuua ko áhpee átdewioolak aliilúuleetiihmaachik. Heem ihchikittaák aasúua biléelissuuk.
Heem Pilate iiléen asaalák húula hiiák “Hinna bacheé sáapihaatche?” hem
hilíashiiok. “Baaleetdak baa kxawíihilissaalak dii bahkukússaawohmaachik.” huum
kuss hilíasheek. “Aaláak díilaa kuss baa diláalah. Baleilíiaakaxpissuum díiluh daáuk.” hem “Biiluk bilaxpáake balee dappeéhchessuuk buh.” huuk.
(Hinna íwahkooteesh iíschiisaa Jesus ala sheewía shóotbialak al ii ilíiash kúh kuhtáakaattaa kootíihmaachik.)
Pilate aasúuisee ishkawuúss chissáak Jesus aawiléelihkaak kalakoon baa báxxak “Heelak Jews is bacheeítchikaasuua díi?” hem
hilíasheek. “Iwak baa bii dáawaxxo dii baa díalaa xuh baa iháaum bii ii dii chiwaáu?” hem
hilíasheek. “Bik bii Jew kootássaak. Sáapihaatdaalak dís bilaxpáake dak dís akchiwakíiwacheeitchikaashe dak kon dii bíss aaluúok.” hem
hilíasheek. “An bii an bacheeítche hinna awé áake ammaa ala kooléesh ko hawássaak. Baaleetdak hinna awé koolák bashkawáasheesh baa baluuák hileen Jews kootéesh bii daxchíhchessaaohmaachik. Heehtaa an bii an bacheeítcheesh kuk iháahteelak.” hek.
“Heelak kootdák dii bacheeítchikaashish he?” hem Pilate “Díilaa sheeláash “bacheeítchikaashe” daak. Hinna awé kal ii kuss bookaásheesh bii bishéesh hinné koók. Baa ala koottáahileesh bilaxpáakeesh xaxúa éhchewahchewiawaak. Heem baa ala koottáahileesh ak éhchewioosh an balíia baa koottáahilim éhkaak ko ii ammaa ala sheewée iikukkukaáshiiluk.” hek Jesus. 38a “Kuk kala hilaák baa ala koottáahile sáapa?” hek Pilate.
Pilate Jesus Jews kooté kukúk.
38b Hinna íwahkoosheesh kala chii Pilate asaalák Jews kootéesh kuss iláak hilíasheek. “Hinna bacheé baa al iháatdialeetak.” haak Jesus ii dússhipak déehchewiak
heem hilíasheek. “Diiluk ammaa ii daxátaaush baasaxphilúum Baapanmaaáatchelee duuash al íkuxxee híit koottalát anmaalaxtúuashe ak ishkawúualeesh hawáteet déewahkaawalakuiluash koók. Kal íkuxxee híik. Hinna díilu Jews kootéesh dís bacheeítchikaasuua ko déewahkaawalakuulak shóotaa?” helem
bakálee díoo hiisáa hiis déehkaak hilíashiiok. “Baaleetak. Barabbas ko bilikkukúh.” huuk. (Barabbas huua ak baa bach ílapeehkuum achkaáshik.)
Kalakoon Pilate koóm Jesus bitáaxiiahkaak datchúshihchem datxeexéetaauk.
Hileen akíssatdeesh koóum baa apáalattache dúuhmiilak chichiáxiiak aashúua ássassak bale isaasaachím dakáakapkisshichicheem dúttak ko íahkaak bacheeítchikaashihchelitdelelok.
Kalakoon hilíashiiok. “Jews is bacheeítchikaasuua an dii bilaxpáake shíaih.” haak diíak kootáa ákahchiia chissáak iiséen ditáaahkuuk.
Pilate óolia asaalák hileen Jews kootéesh kuss iláak “Díikukkaalah ak hileeléesh. Hinna bacheé aakásaanmahchewiik. Hinné éhkaalah. Baa iháatdialeetam éwahchek.” hek.
Kalakoon Jesus aakásaaluum baa apáalattache chichiáxeesh ii díahkaak bale isaasaachím dakáakapkisshichicheesh ko íak. Heelak Pilate hilíasheek. “Hinnéek. Ikaak chilasshihtáalah.”
Kala kookaásheen akchiwakíiwacheeitchikaasheesh dak is akbaalaxchéesh koóum íkaak kalakoon Pilate kuss hiisáa iláauk. “Baawatbakáleem kusséehkaawáh.” haak ákahchiia shiíok. Heem Pilate “Kootdák aaláak díilun kootáalah.” hek. “Bik hinna ammaa ala sheewáaleetak. Heehtaa hinné éhkaalah. Baa iháatdialeetam éwahchek.”
Jews kootúuash hilíashiiok. ““Akbaatatdía dáakbachee bíik.” helitdelelem bas baleilíiaakaxpissuua ala shiío kal al éwahkuua kan dappiíolak koók huuk.”
Heem awaasúuisee ishkawuúss chissáak Jesus báxxak “Shóokaa dalóok bah.” hek. Heeht Jesus bakánniassaak.
Kalakoon Pilate “Bii dáanniissaa? Hinné kalaaxtássaa éehkoon dii bulusshípak dii déewahchewiawaalak kooták. Haak baawatbakáleem dii kusséewahchewiawaalak kúh kooták.” hem
bakálee díak hilíasheek. “Eehkoon díilaa an dii baatcháatdeetak. Baaleetdak Akbaatatdía an baatcháache dákussaak ii dii díahchessaalak bii dilússhihchiwialaalak anneéleetdihmaachik. Hinna ak bii díhkukoosh ammaa kxawíianniash ko isaáhak dik kootássaak.” hek.
Pilate íwak iikukkák kalakoon Jesus daxchíssaa déehchewiak. Heehtaa hileen Jews kootéesh hiisáa iláaaattak hilíashiiok. “Eek bacheé dáaxchissaa déelahchelak kan bacheeítchiwaakkussahkeesh Caesarsh iilápaache díissaam ii kooták. Hawáteem “Dís bacheeítchikaasuua bíik.” helak Caesarsh kala ko iitchúulaak is koochíiak.” huum.
Pilate akian bale ilíiash iikukkák Jesus aakásaalihkaak kalakoon déela balealawáache an baa chilasshihchéesh koon awáachik. Baáhpaxaape aláasho ii díoom hinné áakeelak (Jews ii aasúuko al iláaush an dáasaasuua “Gabbatha” huuash).
Baapanmaaáatchelee it hiissáa ko baapé Jews kooté baa ákkuuweeiluash koók. Haak kala kuá kuhtaaliché koók. Pilate kalakoon hileen Jews kootéesh kuss iláak “Ikaalah. Dís bacheeítchikaasuua hinnéek.” hem
íwahkoosheesh kalakoon hileen bilaxpáakeesh ii chiliássheetak hilíashiiok. “Dúttak aaláak baawatbakáleem kussíiak dappiiáh.” huum “Dís bacheeítchikaasuua baawatbakáleem koon bii dappeélahchewialuu?” hem akchiwakíiwacheeitchikaasheesh koóum “Bas bacheeítchikaasuua hawátkaatam Caesarsh koók.” huuk. 16a Aaleéla “Diah dilúukaasuuk.” haak háaksee Pilate Jesus bilaxpáake kukák aaléehkaak íilaa baawatbakáleem kussíiolak hiliachik.
Jesus baawatbakálaam kuss dakkaasúuk.
16b Heem Jesus dútchitaahilak aalaáum
baawatbakáleesh chiiák awaasúualahoosh koon iikusták dáalawe aa Bilissheeaashúum ala Koolé huum ala kooléesh kuhtée diíok. (Bilissheeaashúum ala Koolé huua Jews ii aasúuko al iláaush an dáasaasuua “Golgotha” huuk.)
Kalakoon Jesus baawatbakálaam kuss dakkaasúuk. Bacheé iilápkaasuum áttattaa kúh koolúum dúupte baawatbakálaaum kussíiom Jesus kúaalak.
Pilate hinné baalaáchihkaak
“JESUS NAZARETH KUKAA HÚUM JEWS IS BACHEEÍTCHIKAASUUA.”
haak kalakoon baawatbakáleesh kusseéhchek.
Awaasúualahoosh koosáhtaa Jesus baawatbakáleesh ala kussíiosh koolák. Baawatbakáleesh áakeen an baalaátuua shíishiaahe dáawiik Jews dak Romans dak Greeks dak ii aasúuko al iláau.
Jews is akchiwakíiwacheeitchikaasuuash hinna baa baalaátuuash íkuulak duúla Pilate diíak kuss hilíashiiok. ““Jews is bacheeítchikaasuua.” huua baalaáchissaah. Hinné ko baalaáchih. “Hinna bacheeichkáate íilaa shiiák “Jews is bacheeítchikaasuua bíik.” helitdelelek.”” huuhtaa
Pilate iikukkússaak. Heem kuss hilíasheek. “An baalaátbahcheesh kan baalaátuum bahkulusshíissaak.”
Hileen akíssatdeesh Jesus baawatbakáleesh koon dappiíosh baaaxúassee kulusátak ala kulúkkuua shoopíiak kalakoon ihkummátuuk. Heehtaa iíttaashteeawuuko al ii díash an díoosh anmachaaliío hámneetak áapannee kalakoon aa awássee koochihtáa hawátiiom kuk dúuppeelehchessuum
bat shéess iláak hilíashiiok. “Hinné kuk buluxéechissaa ii bach awáxpinmook.” haak kootúuk. Kal ii íwahkooteesh Baawaalaáchim Baaxpéesh awúuan kushkotáahilia hilíashiiosh koók. Hinné
“Baawaxúassee dúttak éetshii déehkaak ihkummátak biíttaashtee kuk ii bach áxpiliohmaachik.” huuk.
Isaamméaxeen baawatbakálaam Jesus kussíiosh ak bakúteen iluuá héeleen kaáuk isahké dak isahké akúpbiakalishte dak Clopas uá Mary huua dak Mary Magdalene dak.
Jesus isahké íkaalichian akáxphawassdaaweesh hawátam iilápaachichissheesh koon koosáhtaa iluúm kúh íkaak isahké kuss hilíasheek. “Ihkáa éek íkaah. Daláake koók.”
Kalakoon hinna áxpe kuss hilíasheek. “Eek íkaah. Hinné disáhke koók.” Heem ko baapé kalakoon akússee hinna áxpeesh Jesus isahké aaláakuak.
Ko baapé kalakoon xaxúa kal uhpé aahíim Jesus éhchelak Baawaalaáchim Baaxpéesh awúuan an baalaátuuash kuhtaa kootáhchewiak hilíasheek. “Bíiwakachik.” hek.
hawá appéesh kalakoon Jesus hilíasheek. “Kan biháalik. Kal uhpé híik.” haak kalakoon ishúua xeexxaxíaaheetak an bilaxpáakeesh iláaxe Akbaatatdía kukák kalakoon ilíahe haawaáhik.
Jesus dúushdaxxipeen aláhpuuk.
Baáhkiiluupe Baapchikittúum baaxpaakaaséem bacheéom baawatbakálee kussíiosh hileen Jews kootéesh kon dúusaakaassaa dúxpihchewiook ko baapéesh it hiissáa. Heem Pilate chiwáxxak “Hileen bacheéom baawatbakálee kussiíosh it shéessuulak iihulúua dússhishihkaah. Saáhuulak axúoo dúxpihkaah.” huuk.
Heem akíssatdeesh duúla hileen bachéesh Jesus áxpak kúh baawatbakálaaum kussíiosh hawátam iihulé dússhisuuk. Koowíiak hawáte kúh kootúuk.
Kalakoon deéla Jesus diílom kuk kala shéem iihulé dússhishissuuk.
Kootáa hinna akíssatdeesh hawátam is kakée dúttak ii Jesus dúushdaxxipeen aláhpilak kala kookaásheen íile dak bilé dak xaák baatcháachik.
(Hinna íwahkooteesh baa dii baachiwaáush xaxúa koottáahilik. Koottaléesh bacheém ak íkaataahileesh it chichéhcheitchiiak ala koottáahilim chiweém it éhkaak hilaakée ii iichiweém díiluh baa dáhkalattuulak hiliachik.)
“Axúa hulé an dússhisuuleetiihmaachik.”
huuash iwak baa ala kootéesh xaxúa Baawaalaáchim Baaxpéesh awúuan kushkotáahilia an baalaátuuash ko kuhtáakaattaa kooták.
Baawaalaáchim Baaxpéesh awúuan an baalaátuua iháam kúh hilíashiiok.
“Hawátam aláhpuuash íkaaohmaachik.” huuk.
Jesus an dúusaaush
38-39 Kalakoon bacheém Joseph huum ashalakuluúm Arimathea huuash kukaa húuash Jews kooté ko chiláak ko ii Jesus akilíikalatcheesh ko hawám éhchehchessaawiak. Heehtaa hilaakée Pilate hiiák Jesus axúash kaalám kuúhchem hinna Joseph dak bachéesh Nicodemus huuash dak dúuxpak aaláak dúushiiwiook. (Hinna Nicodemus hawáttaa óotchiam koon húula Jesus ak híiash koók.) Nicodemus baa ilíchitche annashtaché sáhpuaa pilakaachím aaléek myrrh huua kooté dak aloes huua kooté dak an bach íishiash.
Hileen bachéesh iilápte Jesus axúa dúttak hileen baa ilíchitcheesh dak bikkaasapíichiakaatuum dak áappaa ápaaliook. Jews ammaa íkuchkuua is baleanníiluua ko kuhtéetaa díook.
Jesus an baawatbakálee kuss dakkaasúuash koosáhta alatshíim koolák húulaachkaateen héeleen anmaalúusaaum díook. Heem it koon baa dúusaauleetak.
Baapchikittúuash it hiissáa ko baapé Jews kooté baa ákkuuweeiluash koóm ko ii iiwaachíssaak iwak anmaalúusaaush koosáhta ko ii koon dúusaauk.
Annúusaaush ishkawuúleetak.
Baapbaaaliinneeté chilaákkussaa it chihpáhpashia Mary Magdalene huua koóm Ischawúuan Dakkaasúua annúusaau kuss déek. Déela kuhtée hiiák íkaalem baáhpam anmiléeluua íssachiiosh iíschiisaa kukaa kan bitáaxiiok.
Kala kookaásheen iikussáak xalússak déela Simon Petersh dak akáxphawassdaawim Jesus iilápaachichissheesh kóosh ala koolúuash hiiák chiweék. “Baxxiilaatúuash axúa dúttak aalaáum annúusaaush koolássaak. Shóonnak balee alaaxták.” hek.
Heem Petersh dak hinna hawáteesh kalakoon kal annúusaaush kuss daáhuuk.
Iilápte xalússhikaasuuk. Hinna iilápaachichissheesh chiwassáalaachi aa annúusaaush diíok.
Awáxaak ishkawuúss íkaalem bikkaasapáaum axúa ii ápaalioosh koon kaáum íkaak. Heeht biléelissaak.
Kalakoon Simon Petersh kúh píishchiisaa hiiák kootáa ishkawúuako dáak heelem bikkaasapáaum koon kaáum kúh íkaak.
Haak deéla bikkaasapíim Ischawúuan Dakkaasúua aashúua ii ápaalioosh kúh koon shía chipíihtuum koon baachík.
(Koottaléesh kuk Baawaalaáchim Baaxpéesh dáawiiaaahkuuhtaa saák kaka chilewíash amnaaxtáauk.)
Heem kalakoon al áaahkuuash kuss chissáauk.
Jesus Marysh ihch íkaahchek.
Heehtaa Marysh kúh koon iluuák íiwaak chíaxdatchian héelapko awáxaak annúusaaush ishkawuúss íkaak heelem
bilaxpáakiaxpawishe dúupkaashim ishkawúualuum koon íkaam baaaxúasseeo chíatkaatuum awáatak kaáuk. Hinna Jesus axúa an dúusaaush ichimmishéen hawáte kooléem hawáte kúh isshéelako koolák.
“Bíakalishtaa sáapii díiwek bah.” huum “Baxxiilaachéesh axúa koolássaam ko ii bíiwek. Shóoss aalaáulak baalaaxták.” hek.
Iwahkoosheesh ipatchílem Jesus koon iluuák daachím íkaahtaa sapéelak alaaxtatáahilik.
“Bíakalistaa sáapii díiweek bah.” haak “Sapée dáhchichiili?” hem “Akalatshíiliash koóm baa báxxuk.” hiliatak “Diiléen axúa dilúttak aalaléelak shóon dilúshiilak bii dáhchiweelak baaláak bahkulutchíwiik.” hek.
“Mary” hek Jesus. Marysh iikussaáhak “Rabboni” hek. (Jews kooté ii aasúuko al iláau ko ii díam “akbaawaáliliia” huuk.)
Heelem Jesus kuss hilíasheek. “Alíatdeetak. Biilápxe an báakuss baaléesh it híissaak. Heem bii dúuxaashissaah. Itchihk dáak bakúpeesh hinné chiwaák “Alíatdeetak. Biilápxe díiluh Díilapxuua kóosh dak bas Akbaatatdía díiluh dís Akbaatatdioo kóosh kala báakuss bahchisshíik.””
Kalakoon Mary Magdalene kootáa déela hileen akáxphawassdaaweesh hiiák “Baxxiilaatúuash awákaak.” haak ammaa ala chiwéesh chiweék.
Jesus akáxphawassdaaweesh héeleen iluuáhak daachík.
Akáxphawassdaaweesh koóum koowáteeak Jews kooté chiláaum awaasúua bilía chichúttuuk. Kalakoon ko baapbaaaliinneeté áhpee heelem Ischawúuan Dakkaasúua héeluuan iluuáhak daaták hilíasheek. “Alíatdeetak. Ammaa dachílaauleetak. Baakoon ítche káalah.” hek.
Hinna íwahkoosheesh kootáa isché dak dúusdaxxipe dak hileen ak kooléesh íkaahchem íkaak Axxiilaatúuash koóm éhkaak kalakoon baaihkammáatuum baatcháachik.
Ischawúuan Dakkaasúua kala chii hilíasheek. “Baakoon ítche káalah. Biilápxe bii dii héelass húuhkuuash bíh kan dii baa héelass déewahchewiik.” haak
kalakoon áakass ilíahak kuss hilíasheek. “Baleiláaxbaaxpee kan dúttaalah.
Bilaxpáakeem baa ala kxawíiannia dáhkalaaxtalakuulak Akbaatatdía kúh kalaaxtakuúk. Haak deéla baa ala kxawíiannia dáhkalaaxtalakussuulak Akbaatatdía kúh kalaaxtakuússaak.” hek.
Jesus húula Thomas híik.
Hileen bacheé iiaxpíluupuuash héeleen hawátam Thomas huuash hinna Ischawúuan Dakkaasúua héeluuan al akúkaa húuleettaa daachéesh kuk koolássaak koottalée. (Hinna Thomas an dáasaasuua kúh “Dachké” huuk).
Iwahkooteesh píishchiisaa hileen áxpeesh chiwaák “Baxxiilaatúuash awákuuk.” helom Thomas kootáa kalátchessaataahilik. “Kan bíilaataahilia isché an dakkaasúuash awákaak baschuhpé datchíishbaak dúusdaxxipeen al aláhpuua buluxxáxxilak hilaa kan bahkalátchewihmaachik.” hek Thomas.
Deéla baapbaaaliinneetiilúupdak koon akáxphawassdaaweesh ko ashéesh koolíiosh kala chii koolúum hilaák Thomas koolák. Heelak bilía kala chii chichúttaak heelom koon Ischawúuan Dakkaasúua húula héeleen iluuáhak daaták hilíasheek. “Alíatdeetak. Ammaa dachílaauleetak. Baakoon ítche káalah.” haak
Thomas kuss hilíasheek. “Thomas íkaah. Hinnéek. Díschuhpe ii dússhihchih. Basché kúh íkaah. Balúusdaxxipeen al aláhpuuash dúxxaxxih. An baa dalásduupeesh kala koowíiak kan baa kaláttaah.” hek.
Thomas Ischawúuan Dakkaasúua kuss hilíasheek. “Baxxiilaachéesh díik. Bas Akbaatatdía díik.” hem
kuss hilíasheek. “Kan díilaataahilia bii alákeesh kalako ii bii dáhkalatchek. Ak bii íkaaleettaahileehtaa bii kaláttuuash kan baa daásitcheesh koóohmaachik.” hek.
Ischawúuan Dakkaasúua koóm áalammaahile ii baa xíassaahche iháassee it ahníak akáxphawassdaaweesh al íkaataahiluuan. Heehtaa kuk hinna baawaalaáche héeleelassuuk.
Heehtaa hawátuum ammaa ii baawalaátak íwahkootbeesh Jesus Akbaatatdía dáakbachee dak Akhuuwíash Awóonmakaaush dak kóosh ii élahkaak dáhkalattuulak dáhkalattaalakaaulak an dáhkalatcheesh ii an dii bilaxpáakuua ii baa koochihtúulak baliachik.
Bilichkiséesh bakúteen Jesus ihch íkaahchek.
Baapiipíishchiisaa bilichkisáam Tiberias huuash bakúteen
Jesus akáxphawassdaaweesh ham koolúuk Simon Petersh dak Thomas (dáashe hawáte “Dachké” huuash) dak Nathanaelsh awé Galilee awaasúualahum Cana huuash ak kukaa húuash dak Zebedeesh dáakbacheesh dúupta dak ihée iilápuum.
Simon Petersh koóm “Buawaxxaák bulutchiwiáwaak.” hek. Heem hawéese “Biiluk dii awáxpak báak dii bahkuxshiwiáwuuk.” huuk. Deéla báasheem dahpák óotchiashia buá dúttuuleettaahilik.
Ko chilaákkussee áxxaashe asáalawim kalakoon Jesus hileen akáxphawassdaaweesh ihch íkaahchek. Binnáaskeen iluuák daachím hileen akáxphawassdaaweesh íkuuhtaa sapéelak alaaxtúuk.
Jesus dáasaasak “Hilée ilussheen baa dilúttuuleetash alákaa?” hem “Kooták.” huum
“Dís iiwualaxxaáu hinna báashee ilapáko kukeé binmúuass shítaalah. Heelak hám dilútchilohmaachik.” hem kootúuk. Iiwualaxxaáu dakaawíalom buá ahó ii dashtaché ii íaxxiissuuk.
Akáxphawassdaawim Jesus iilápaachichissheesh koóm Petersh kuss hilíasheek. “Ala koolíiash Baxxiilaatúuash koók.” hek. Simon Petersh baaaxúassee al ii día xáapkaatam Baxxiilaatúuash koóm iikukkó kootáa iíttaashteeaakaako ihch apaaliiáhak kalakoon binmuúss ihchipúak.
Hileen akáxphawassdaaweesh hawéese kúh báashee awúualak binnáaskass dáak iiwualaxxáau buá ílutchiktaahilim dakúuk. Binnáaskassee bale ichkuleé pilakisáa dáawiilichik.
Binnáaske diíak is báasheeo koon iikuxpák heelom biláaaaptuum íkaalom biláaxahche buám ii bilísuum kúh baaxawuáwishik.
Jesus kuss hilíasheek. “Eek buóom hilaa diluttáaush hám aaluúaalah.” hek.
Heem Simon Petersh déela dahpák iiwualaxxáaush dúuxaluak binnáaske aahíik. Buá isáatkaashe hinna iiwualaxxáaush ílutchiktaahiliht ilúttachissaak. Heem chimmílom pilakisáak alóole chiaxxúaa pilaké axpílaawiik.
Jesus kuss hilíasheek. “Duúaalah. Chilaákkussaa baa buúshbook.” hek. (Hileen akáxphawassdaaweesh “Dii sapée?” haak báxxuwiak alaxaxxúuk. Heehtaa Baxxiilaatúuash koóm éhkuuk.)
Jesus déela baaxawúash dúttak dúmmatak búash kúh koochéek.
(Iwak Jesus saák chiléesh píishchiisaa hileen akáxphawassdaaweesh kal ii dáahmiiaa ihch íkaahcheesh koók.)
Jesus dak Petersh dak
Heem baa duúshkoowiiom Jesus koóm Simon Petersh kuss iláak “John dáakbachee Simon an bii aláchisshikaasheesh hileén kuk iischiisée?” hem “Eeh kooták Jesus dii awáchisshim élahchek.” hek Petersh. Kalakoon Jesus “Kootdák bas iisaxpúatahchewishkalaakeesh íassiiawakuh.” hek.
Jesus kala chii hilíasheek. “John dáakbachee Simon kootdák bii aláchisshe koottáahili?” hem “Eeh kooták Jesus dii awáchisshim élahchek.” hem “Bas úuxeesh íkaawakuh.” hek.
Jesus kal ii dáahmiiaa kuss iláak “John dáakbachee Simon bii aláchisshi?” hek. Kal ii dáahmiiaa Petersh kuss baa báxxak “Bii aláchisshi?” heesh kal ii iáxxoahaachihtaa hilíasheek. “Jesus baatách xaxúa ak éhcheesh dik díim dii awáchisshim élahchek.” hem hilíasheek. “Kootdák bas úuxeesh íassiiawakuh.
Hinné koottáahilik. Dii baa iám díilaa baalaxuássee ítchilahkaak baa dalásduupash shóoss daléewialaalak daléek. Baapéem kan dii xaalíalak baa ihéem dii daxták an daléewialaasseeht dii kuss aaléeohmaatdak dáale dúuptass déehcheohmaachik.” hek.
(Jesus íwahkoosheesh hinné ii xíassaakaasshek baapéem Petersh ala shée shóotbialak kalako ii Akbaatatdía dáashe báaxxiiawiash.) Heelak “Bii píisshe húuh.” hek Jesus.
Jesus dak iilápaachichissheesh dak
Petersh íkaalak Jesus báxxak “Oo kuk shóotak he?” hem
bakálee díak hilíasheek. “Balee píisshe húuash bii bii an baa ala koótbahchewiaweesh kootdák an bilaxpáakeesh koochihtalák aa shóon bahchisshíik. Dik dii baa an baaláhkassaak. Dik bii píisshe húuh.” hek.
(Hinna iwahkookkéelicheesh Jesus ak kalátcheesh héele ii ilíilitak ko akáxphawassdaaweesh kuk ii shéeleetbiachicheek. Heehtaa ala koottáahile Jesus íwahkoosheesh ittákkaa “An baa ala koótbahchewiaweesh kootdák an bilaxpáakeesh koochihté aa bahchisshíiwihmaachik. Dik dii baaláhkassaak.” heesh koók.)
Akáxphawassdaawim hileén it ii iláalattak kootáa ii baalaácheesh koók. Ammaa ala shéesh xaxúa koottáahiluum éwahchekaasuuk.
Jesus ammaa an día ihée ahúk.
Hinné kúh íkuukaweh. Jesus ammaa an día ihée ahúk. Baaleetdak xaxúa baalaátuulak hinna awé baawaalaáche xaxúa dúuxaashbialak baaleetiihmaachik.
Paulsh ROME kuhtée akchiwakíialaxuahcheesh ala kuss baawaalaátdeehcheesh hinné koók.
“Shóotaachi?” hek Paulsh.
Paul huum Christ Jesus akbaahilakúuash bíik. Akbaatatdía kon bacheeiiaxpíluupuum ala chilakappéesh ko bii hawáhchek. Deéla kúh bii páttak bilaxpáake bii chiweéhchewiak Baleiichiweeítcheesh balee héelass húuhcheesh.
Baa baapiísko Jesus awé it kuss huusséesh Akbaatatdía ko Baleiichiweeítcheesh baa éhchehchewiam baapanmasshipúua Akbaatatdía ammaaihchiláakuuhcheesh Baawaalaáchim Baaxpéesh kúh awúuan baalaáchihchek.
Hinna Baleiichiweeítche beesh Akbaatatdía Baxxiilaatúuash Jesus Christ is baaaliichiwéesh koók. Jesus hinna awé áakeen bishéesh Bacheeítchikaashim David huuash is íilannee ko hawák.
Heeht Akbaatatdía dáakbachee bale shée koon kaka chiléhkaak an baatcháachkaashe ii díam dáakbachee kóosh baaxpaakaáshim kal ii xíassaahchek.
Heem Jesus Christ bii kulustawakuúm Akbaatatdía bii páttak bacheeiiaxpíluupeesh ko bii héeleen dúusaak ii bii anníihiissaahtaa bii daásdeeak Jews ak kootássee ahóom dáashe báaxxiiolak Jesus is baa al iichiweeítche kaláttuulak kúh al ilíiash díaluulak
Rome ak koolé díiluh Jesus Christ kon dii chilakappák dii aáulak hiliachik.
Heem Rome kuhtaa bilaxpáakeesh hinna baawaalaácheesh akchiwakíia díilun díiluss déewahchek. Akbaatatdíash dii íchissak dii iláak is bilaxpáake ko dii achíhchewiak.
Hilísh Baksáaush Akbaatatdía dak Baxxiilaatúua Jesus Christ dii daásdeealakuuak an dii bilaxpáakuuash baakoon ítche dii dahkúhcheih.
Paulsh Akbaatatdía kuss chiwakáak “Ahóoh.” hek.
An baa dáhkalattuuash ii iláaum awé kootáa ii dii asíituuk. Heem hinna baawaalaácheesh bassáachiahte bas Akbaatatdía kusséesh “Ahóoh.” baawalakuuk. Hinna an díawee Jesus Christ kon bii koochéehchek.
Hinna ammaa ala sheewée koottáahiluuk. Heem Akbaatatdía éhchek. Bahchiwakíit kúkkan dii bahkalaaxtássaailuk. Akbaatatdía baa díawaawakak dáakbachee is baaaliichiwée baleiichiweeítcheesh bíh aláxalaa déewahcheesh koówahchek.
Haak kala chii hinné kúh kuss baakaalík. “Eehkuhtee kuss baaléewiawee kootáhkaawakuh.” baaik. Aaláa kootíihmaachik.
Ii dii awákaa boówisshe dii awáxpak balíilichkissak Akbaatatdía bii chúuss baa hilák ii dii kuxsúulak ii an dáhkalattuua kannaa dalásatchutuulak baliachik.
Ta xuh itchihk díiluss ashbínmaanmiawuum an bahkaláttuuash ii bat shéess bíichiweewook. Kalako ii an bat bahkuxsúua koók.
Deéla hinné élahkuulak baliachkaáshik. Bakúpkaateen kal ahú aa éehkuss baaléewiawaak baawéet kalakoon biípbisak baaíkeet bii daxtaachík. Eehkussee baaléewiawaak dii héeluua hám Jews ak kootássee ihée hám Jesus kaláttuulak baliachik.
Haak Jews ak kootássee xaxúa kusseé baleiichiweeítcheesh Akbaatatdía bii chiweéhchek Greek kootá dak ak kootássaa dak ak baa chimmák ii baa éhche dak ak kootássaa dak.
Baleiichiweeítcheesh kalako ii baa baatcháache kootúuk.
Baleiichiweeítcheesh dak an baatcháache dak ii bilaxpáakuum Christ kaláttuuash Akbaatatdía kon ii iléeihmaachik. Koochihkáa Jews kootéesh baleiichiweeitche iikukkák díoosh Akbaatatdía kon iléek. Kalakoon Jews ak kootásseesh kúh iléek. Hinna íwahkooteesh Baleiichiweeítcheesh bulusshíchissaak Christ ammaa an díash ii biichiweéwiik.
Heem hinna Baleiichiweeítcheesh ii Akbaatatdía ii baa xíassaahchek an balee íkee an balee annawéesh an baa bahkaláttuuwasseesh kukaa aa al uhpé aawiíosh. Iwak ii koochéesh Christ an bahkaláttuuash kuttáchik. Baawaalaáchim Baaxpéesh awúuan an baalaátuuash íwak koottáahilim ii éwahkuuk. Hilíashiiok. “Bilaxpáakeem bii kalátchelak annámmahkaak hilaa bilaxpáaktaahilak an bilaxpáake ii baa koochihtíihmaachik.” huuk.
Akbaatatdía an balee íkee biixaxúa balee ak baa kxawíihilik.
Jews kootássuum baa kaláttuuleetak batshúoosh Akbaaatdía ala koottáahileesh éhchewiassaak hawéese éhchehchewiassuuk. Kalako ii iixaxúa baa kxawíia díailuk. Akbaatatdía ilissáachkaashe ii chilasshihták datchúshkaashbiak. Báakukkoon Akbaatatdía ii baa xiassaahchek.
Heelak hileen bilaxpáakeesh baa baatcháatdiak áaahkuohmaachik. Ii kootéesh Akbaatatdía bilaxpáake al éhcheilush daacheesh heem hileen bilaxpáakeesh kuk kal éhkuum kuss ihchi xíassaakaasshek.
Akbaatatdía hinna awé díawasseesh kukaatáahilia an baatcháachim ii baa koochihtéesh dak ala kootám baaxpéesh dak awákaassuuhtaa éwahchetaahinmiawuulak kootíihmaachik. Heem Akbaatatdía awé áakeen ammaa díash bilaxpáakeesh kal ii éhcheilush daachik. Heem “Akbaatatdía bik baalaaxtatáahilik.” huulak ii biísshiwioolak kuk baaleetak.
Heem Akbaatatdía ala kooté éhkuuk. Heehtaa ammaa an díash ii chikittaakuússaak kusséesh “Ahóoh.” hessuuk. Itchihk an baa dasshihtúua iháattaak kúmmaam chihpashdák ko kala kootúuk. Akbaatatdía al éhchehche éhchewioolak aliilúuleetak.
Kal íwahkootuum kootáa it “Baa éwahkuuk.” helitdelelok. Chiwúsaauleetak baa ala koottáahile éhchewioolak aliilúuleetak.
Kootáa Akbaatatdíam ii baa koochihtéesh ko kuss chiwakíissaa itchihk bilaxpáakdia xuh dakáakdia xuh baaaxuawishdía xuh íaxassaaliak ko kuss chiwakíilitdelelok.
Deéla daasalakootúuash kúkkan baa ala kxawíiash koóum háaksee Akbaatatdía daasanníaliahchek. Heem hileen bilaxpáakeesh kannaa batshúak íin bach kussaáu axúoo aák baa an dusshítdiak áaahkuuk.
Haak Akbaatatdía ala koottáahileesh kuk kan kalátchewiassuuk. Itchihk bale biíssheesh ko kaláttuuk. Akbaatatdía baa an díash ko kuss chiwakáak Akbaatatdía iiaxúa kuk kuss chiwakíissuuk. Heeht kukkala ko dáasheesh báaxxiio ii baa koochihtíish daachik. Kootíih. Ahóoh.
Jews ak kootásseesh baa ala kxawíihilak baa an dusshítdiak koowéewioolahtaa baaleetam Akbaatatdía koochéehchek. Kalako ii batée ala xatáau ko kala kootúuk. Haak bíahtaa kúh kala kootúuk. Heem kuk kan baa iháattaahilik. Kalako ii Akbaatatdía dúusaak déek.
Haak bachéesh kúh bassáam bía ko kulutáxxaatuuhtaa koowíiak bachéesh íin bach kussaáush kan baa an dusshítdiook. Heem Akbaatatdía díakxawiikaasshek. Heeht íilaa ihchi díook baa kxawíihiluum.
Deéla Akbaatatdía ala koottáahileesh hileen bilaxpáakeesh éhchewiassaak kootáa dasshihchiwíassuuk. Heem Akbaatatdía ilúuhaawim déehchem kuk kan baa an dasshihtaátdo baa kxawíia kala ko dasshihták díoo ii chiwúsaau púook.
Kal íwahkootam baa an batshúashiishiaahe chiwúsaau ílutchikuuk baa aáchiahak bilaxpáakeet bach xawíiahkaak bach íahaahak eétichissak baa dappiiáhak bat balúuak bach kúakaassaak bat sheekaalák bach al ilíiwisak
bat baaík shiiák Akbaatatdía dúupiook. Baa batchooléehkaak bach innáaulak xawíikaassaak kootáa baa íaleetuuk. Iláaulak baatcháattaak kúkkan baa ala kxawíishiishiaahe xaxúa chíilak díook. Aksáaush koóuht al iláau iikukkússuuk.
Baa éhcheleetaatdelok. Kúkkan baa ala kxawíia akúkassahke díook. Eehkoon baam díawiakaasaatdelelo baaleettáahiliiluk. Is bilaxpáakuuahtaa íchisshissuuk. Kootáa áatche baa aáu chíilakaauk. Baa éehkoon ialittaá bat daásdeelitbialichissaataahiluuk.
Akbaatatdía is baleilíiaakaxpisseesh an baalaátuuash hilíashiiok. “Bilaxpáake íwahkootuulak bakálaaliche bale shée koók.” éhkuuht it kootáa díook. Kootáa aalasshipaatúuk. Deéla hawéeseesh kúh kootúut ii daásitchiiluk.
Akbaatatdía an baa chilasshihché
Baa iháaum dáhchilasshihtak ammaa ala kxawíiannioo ii sheelakáaluulak kootáa díiluh koótduum díhchi sheelakáaluuk. Díhch aláchihpasshiwialuulak annúuleetak.
Jews ak kootássuum baa ala kxawíia ko díoosh Akbaatatdía kon sheekaannák baa ala koótdiam éwahkuuk.
Hinna íwahkooteesh kalako ii baa iháate baa ihée ko aalaliíak kalakoon díinnaxuoo díaluulak “Akbaatatdía bik bii sheekaalíssaataahiliihmaachik.” dilíachissaataahilaalah.
Akbaatatdía baa daásdeeakuuak daasátchuchkaasak dii díakxawiiwiasseesh kalaaxtássaalah. Heem Akbaatatdía dilúuluua kusseéssaalah. Dii daásdeeak díhkulupioolak hiliachim élahkuuk.
Heehtaa ii íkuxxachia ammaa an díaluuash Akbaatatdía ak bakálaa día koók.
Bilaxpáakuum daasátchutak ammaa an díaitchiiak koowéessaak ammaa an díoo ii Akbaatatdía isítcheehchewiak ii shéeleetbioosh Akbaatatdía an bilaxpáakiiwaakoochihte kuúihmaachik.
Akbaatatdía bilaxpáakuum baa eétichissak baa aashtátak al ilíia kalátchessaak baa al iháate ko díakaawioosh ilissáachkaashe ii datchúshkaashiihmaachik.
Akbaatatdía bilaxpáakuum baa kxawíihilaaahkuuash xaxúa baailíshehcheihmaacheesh kalako ii páxpiohmaachik dúupta Jews dak ak kootásseesh.
Heehtaa bilaxpáakuum ammaa an díaitchiiak koowéesseesh Akbaatatdía kon chikittaakuuák baakoon ítche daachíhchek dúupta Jews dak ak kootásseesh.
Kooták. Akbaatatdía an balee íkee biixaxúa balee bach kuxxáhchek.
Jews ak kootásseesh baleilíiaakaxpisseesh Moses bilikkúuash eéssuuk. Heem ammaa ala kxawíihiluuash ii Akbaatatdía koon shía déehkaak baa ii baa koochihtéesh koon iháaxiiaihmaachik. Jews kuk baleilíiaakaxpisseesh éhkuum ko ii chilasshihchíohmaachik.
Heehtaa baleilíiaakaxpisseesh ak éhche Akbaatatdía al íkee ii annawíssuuk. Deéla ak éhkaak díakaaush kuttáche annawíhchek.
Jews ak kootásseesh baleilíiaakaxpisseesh dútchissuuhtaa shóon díoot an díailush daachim daasawúuan éhkuuash ii xíassaahcheik.
Kooták. Baleilíiaakaxpisseesh daasawuúko baalaátuuash ala xatáau ii xíassaahchek. Heem ii ammaa dasshihtúuash ko aaliíaaahkak ta xuh óhchiptaaahkuuk.
Heem Baleiichiweeítchim ii balíiash ala shiíosh baapiiháakdak Akbaatatdía Christ Jesus chúuss baa hilák bilaxpáakkootaa ammaa dasshihtúua dak ammaa xíakaattaa dioo ii chilasshihchíihmaachik.
Jews kootéesh dak baleilíiaakaxpisseesh dak
Diiluk dii shóotuu? “Bii Jew kooták.” daak baleilíiaakaxpisseesh biálaakaasuuk. Deéla “Akbaatatdía is bilaxpáake bíiluk.” daak ii dii ilíiwaaisaalaailuk.
Haak deéla baleilíiaakaxpisseesh élahkuum kan baa annawéesh kúh élahkuuk. Heem Akbaatatdía kan dii sáapdiahchewioolak kal élahkuuk.
Heem “Ak ishtáleeteesh kal ak dakaaelichéesh bíiluk.” daak élahchetaahilaatdelelok. Deéla hám ala chihpashéesh it koolúuk. Heem “Biláakisshe ii baa íkaalituuash bíiluk.” duuk.
Baawaalaáchim Baaxpéesh daáum kúkkan hinna baleilíiaakaxpisseesh élahkaak kan baatách xaxúa élahkaak baa ala sheelúua koottáahiluuk dilíatuuk. Jews ak kootássuum daásbaalaaxdahcheesh “Baánmaliiwiawaalak anmeéwishik.” dilíatuuk. Haak kootáa baa éhcheleeteesh baakáatuulak ko kala koótdahcheesh “Baachimmíwahchewiawaalak anmeéwishik.” dilíatuuk.
Heem ii baa ihée baachimmílahkuuhilak. Sáapii díhchi baachimmílahchessuu? “Baa ataalíssaalah.” daak kootáa diiluk it baa atdáaluuk.
Díiluh hilíasheeluuk. “Bach kataalíssaalah.” duuk. Heeht diiluk dii shóotuu? Deéla “Hileen baa iháalituum kuss chiwakáaush baa hámneetuum bulupíook.” daak kootáa kooté ala koolúuash awaasúua kuss baa atdáaluuk.
“Akbaatatdía baleilíiaakaxpisseesh Jews bíilun bilikkuúk.” daak ii dilíiwaaisaalaailuk. Heehtaa baa ala sheé díalaassaa Akbaatatdía baannushítduuk.
Hinna íwahkooteesh Baawaalaáchim Baaxpéesh awúuan an baalaátuuash hilíashiiok. “Hileen Jews ak kootásseesh Akbaatatdía dáasheesh ii iláak xawíikaassuuk. Ii kootúuash Jews kooté baa ala kxawíiannialuum koók.” huuk.
Akbaatatdía ammaa íkuchkeesh ii díaluulak Jews kooté alaxatáau al ii díaluua ítchik. Heehtaa Akbaatatdía ammaa íkuchkeesh alaáchiwissuulak Jews kooté alaxatáau al ii díaluua dii kuxsalákussaaohmaachik. Heelak díalaassuulak alíatdeetak.
Jews ak kootássee Jews kooté alaxatáau ii díassuulahtaa kootáa Moses is baleilíiaakaxpisseesh ammaa ala shéesh díoolak Akbaatatdía al íkeesh kúkkan hileen Jews kooté al íkee ko kala kooták.
Heem Jews ak kootássee Jews kooté alaxatáau ii díassuuhtaa hileen ahóom baleilíiaakaxpisseesh ammaa ala shéesh díoosh díiluss hilíashiiok. “Akbaatatdía an dii eéssuuash annawík.” heohmaachik. Kooták. Jews kooté díiluk. Haak Baawaalaáchim Baaxpéesh daáuk. Heehtaa baleilíiaakaxpisseesh dilússhishiiluk.
Bachéem hinna al aaiáxtaaush kootám chúuss déelahtaa ii Jew kootáhchessaak. Jew koottáahileesh axúa ii xíassaassaak.
Heehtaa Jews kootéesh akítchilaak an bilaxpáakuua ittáak ak kootásseesh kuk kootássuuk. Haak hinna al aaiáxtaau kootám ko ii Jews kootúuash chúuss daáulak ko heetashtáauk.
Kooták. Biiluk Jews al ii binmiáwuua ahúk. Kala héele baatcháache Akbaatatdía al ilíim baaxpéesh bilikkuuák íassaawaak bahkulaáulak hiliachik.
Heehtaa Jews kooté ahó al ilíiash díassuuhtaa Akbaatatdía al ilíiash it díataahiliihmaachik.
Iwak koottáahilik. Bilaxpáake xaxúa biísshiiluk. Heehtaa Akbaatatdía kuk baa ala shéesh díalaachik. Baawaalaáchim Baaxpéesh awúuan an baalaátuuash hilíatak
“Dilíit an dilíiash koottáahile bilaxpáake éhcheohmaachik. Heelak dii ak aashtátdeetiihmaachik. Baa sáapaatdak an baa iláauasheesh ishkawúuan dii chilasshihtúulak diiléen baa dáxsheelihmaachik.”
Heeht hám hilíasheelitdeohmaachik. Aaláa bale batshúa an díawuua ii Akbaatatdía baa annawée kannaa xiassaakaassaáhiik. Kootdák Akbaatatdía balee ilissáache ii balee baa chúuss deehkaáhnak baa iháatchek he? (Bilaxpáake an dasshihtúua íwak koóhtaa annawíssaam bik éwahchek.)
Iwak kúh baaleettáahilik. Akbaatatdía biiluk Jews baa chilasshihchíssaalak shóotaak awé áake bilaxpáake chilasshihchík he?
Heehtaa an bii biíssak baa al iháatbeesh ii Akbaatatdía alasáashiiwaaxpeesh dak an baa koottáahile dak kannaa xiassaakaassáak kalako ii bilaxpáake Akbaatatdía dáashe báaxxiiaohmaachik. Iwak kootdák baa ala kxawíiliawaahtaa Akbaatatdía ii bii eéssaaish daatdeetak.
Iwak ii bilaxpáake ham bii batchooléehkaak bii ilíitaak bii hilíasheehkuuk. “Día kootdák baa iháatbaawahkuulak ii Akbaatatdía itchihk aaláa balee ítchiiawilikkuuih.” huuk. Heeht kal íilaa ihchi kxawíiaok.
bilaxpáakdaht baa tátchileetak
Heelak kootdák Jews ak kooté balee heetashtée? Baaleettáahilik. Hilaa sheewéesh koók. Bilaxpáake xaxúa Jews dak ak kootásseesh dak baa ala kxawíiash chiwúsaau awúualam kal ii ihch aliilúuleetak.
Baawaalaáchim Baaxpéesh koon shiiák
“Bilaxpáake hawátkaatdaht baa tátchileettaahilik.
Haak íilaa hawátkaatdaht baa ala kooté éhchewiassaak.
“Hilósh Akbaatatdía bii koosáhtakaatdak ítchiihmaachik.” hawátkaatdaht hilíachissaak. Iwahkooteesh íkaalichissuuk.
Bilaxpáakeesh Akbaatatdía kuss iísaweessuuk. Heem xaxúa kan baa haawaatúuk. Haak hawátkaatdaht baa ítcheewiassaak. Hawátkaatdaht kootássaak.
Uuwuuo shishíoo ii ilíshiak kúmmaam déeshishkuua ammaa annúusaaum bilía hóppakaaush ko kala kootúuk.
Al iláau ii baa kúailuk. Iaxassee baa dáapxuua cheétiilushkuoo ko kala kootúuk úuwuuosh ammaa iikusché.
Baa íiwaaxxua dak bale ilíikxawiia ii úuwuuo ílutchikak koon iikustáalahkuk.
Heem iiwaachíssaak baa iáxxohkaak baa dappeéiluk.
Haak shóon daáu baa kxawíiak baa daásxawiiaok.
Ko bilaxpáake koowáte an bilaxpáakuua al íttaaahkuuash alaaxtatáahiluuk.
Haak Akbaatatdía an baaxpéesh alaxaxxíssuuk.” huuk.
Heem Jews kootéesh baleilíiaakaxpisseesh xaxúa hawátuum ak isaawiaxséeleesh kuttátuum kal éwahkuuk. Kalako ii Jews kooté kúh baa ala kxawíihiluua ii biíssaatbioolak baaleetak. Akbaatatdía an baa chilasshihchíish daacheesh baak ii bilaxpáake xaxúa Jews dak ak kootásseesh dak biixaxúa ii balee chilasshihchíihmaachik.
Akbaatatdía bilaxpáake ak annawíhcheesh koók.
Heehtaa Akbaatatdía an balee annawíhchewiash kala xíassaahchek. Heem baleilíiaakaxpisseesh ala hilítdeettaahilik. Akbaatatdía ammaaihchiláakuuhche dak baleilíiaakaxpisseesh koóuhtaa shiíok.
Heem Jesus Christ ala kaláttuuash Akbaatatdía kan bilaxpáake ii annawíhcheesh koók. Jews kootúu xuh kootássuulak Akbaatatdía íwahkootaakuuk Jesus Christ ak kalátcheesh.
Bilaxpáakeesh xaxúa baa ala kxawíihiluuash ii Akbaatatdía alasáashiiwaaxpeesh íkaawioolak anníihiissaak ala kootéesh koótdewioolak baaleetiihmaachik.
Heehtaa Akbaatatdía Christ Jesus chúuss baa hilák balee kulustawilikkuuák balee annawíhchek. An balee daásdeesh kalako ii íilaa íiwishdeettaa díawilikkuuk.
Akbaatatdía dáakbachee awé áakass húuhchem sapéelahtaa kalátchelak is íile kal ii baa ala kxawíihileesh kalaaxtakuúk. Akbaatatdía ii koochéesh an baa annawéesh ko balee óowiawiak. Heem anmasshipúuash bilaxpáake ammaa al iháattaak ammaa kxawííhiluuash íkaahtaa daasátchuchihkaak ak alaaxtéetdaak daachík.
Heehtaa hilaakée Akbaatatdía baa kxawíiannioo hawassíiak ko ii bitáaxiiak daasátchutdassheen baa annawéesh óowiaitcheewiak. Haak Jesus ak kalátcheesh baa annawíhchek. Iwahkoocheelak iiaxúash baa koottáahileesh kóosh kala ko balee óowiak.
Hinna íwahkooteesh kalako ii “Baleilíiaakaxpissee ammaa ala shéesh kuttáche an díawuuash ko ii Akbaatatdía balee annawíhchek.” baak ii balíiwaaisaawuulak an baláaush awuúleetak. Itchihk Christ kuttáche an bahkaláttuuash ko ii Akbaatatdía balee annawíhchek.
Heem bilaxpáake kal ii baa annawíhkuuash Akbaatatdía kusseé an baa kaláttuuash kuttáchik. Hileen baleilíiaakaxpisseesh ammaa ala shéesh díoolak kuk kussaak.
29-30 Akbaatatdía hileen Jews kooté íluttat ko is akbaatatdíassuuk. Akbaatatdía hawátkaatam Jews kooté dak ak kootásseesh is Akbaatatdíoosh koók. Kooták. Akbaatatdía hawátkaatak. Iwak élahchekaasuuk. Heem Jews kooté dak ak kootásseesh dak an baa kaláttuuash ii iilápta annawíhkaak hawáteem bassáahchessaaihmaachik.
Kootdák hinna an baa bahkaláttuuash ii baleilíiaakaxpisseesh haawaátbuu? Baaleettáahilik. Itchihk kannaa báaxxiiwuuk.
Abraham an bilaxáake bale baa kalátche ii baa xíassaahchek.
1-3 Abraham dasshihtáalah. Jews biiluk bas baaxaalióo akúkaassahkeesh koók. Baawaalaáchim Baaxpéesh awúuan shiiák “Abraham Akbaatatdía kalátchek. Heem Akbaatatdía al íkeesh Abraham baa annawíhchek. Heem Abraham ammaa an díash baa annamnák ii ilíiwaaiseelak kootchichéek. Heehtaa Akbaatatdía ishóocheen koochéewialak kuk baaleetíihmaachik. Heem hilaakée ko ii balíiwook an bilaxpáakeesh ala kootéesh.
Ikaak bachéem baa hinnák íiwishdiook. Heem hinna íiwishdioosh ittákkaa kuússuuk. Hinna baa hiléesh bakáleesh koók.
Heehtaa Akbaatatdía bilaxpáakeem an baa kalátche ii dasshihták annawíhchewiak. Heem ak batshúa kootáa an baa hiléesh ihchi bíalichissaa Jesus Christ ko kaláttaak Akbaatatdía al íkee annawím kal ii iléeihmaachik.
6-8 Deéla Buuwaaxpée koon David huuash hinné baalaáchik.
“Akbaatatdía bilaxpáakeem ammaa iháatcheesh kalaaxtakuulák ammaa kxawíihileesh kúh kalaaxtakuulák kan baa daásitche koóish daachik.
Bilaxpáakeem baa ala kxawíianniash Akbaatatdía kal ii dúuhpee baalaáchissaalak kan baa daásitche koóish daachik.” huuk.”
Ko ii shóotahchelak bilaxpáakeem an baa hiléesh shóotdaht Akbaatatdía baa annawíhchelak kan baa daásitcheesh koók.
Heelak kootdák Akbaatatdía ischawúuan Jews bíiluttach balee iluúhche? Baaleetak kootássaak. Hawéeseesh kúh baaláhkuk. Hilíasheeweesh koók. “Abraham Akbaatatdía ala kalátcheesh ii baa annawíhchek.”
Akbaatatdía Abraham it Jew kootáhchessaa annawíhchek. Píishchiisaa hilaa Jew koótdek. Hinna íwahkooteesh dasshihchikaásaalah.
Kootáa Akbaatatdía Jew ala kootáhcheesh hinna an baa kalátche Akbaatatdía íkaak al annawíhcheesh ii baa xíassaak. Heem Akbaatatdía ak kalátcheesh Abraham is baaxaalioo akúkussahkeesh koók. Haak Jews kootássuulahtaa Akbaatatdía kaláttuulak kan baa annawíhchek.
Kooták. Jews kootéesh is baaxaalíoo akúkussahke Abraham koók. Heehtaa kúh sapéeolak an baa kaláttuua Abraham iíschiisaa it Jew kootásseesh an baa kalátcheesh kala kootúulak is baaxaalíoo kúh koók.
Akbaatatdía Abraham kuss ihchi baa ímmiteek.
Baaleetdák Akbaatatdía hileen ammaa ala kuuwíash baleilíiaakaxpissee ammaa ala sheé ak díash ko díakuulak bilaxpáake an baa kaláttuuash dak hileen Akbaatatdía kuss ihchi baa ímmiteesh baa hámneetiohmaachik.
Baleilíiaakaxpisseesh awúuan an baalaátuuash hilíashiiok. “Akbaatatdía bilaxpáake xaxúa ak baa iháatcheesh datchúshiihmaachik.” huuk. Heehtaa shóoleet bale baa íkuchke kooléesh ak dússhishissaaleetak.
Heem Akbaatatdía bahkaláttuulassheen Akbaatatdía an bíiluss ihchi baa ímmiteesh bulutchíwohmaachik. Kooták. Akbaatatdía Abraham ammaa kúuash bilaxpáakuum Abraham aksáahkuuash xaxúa íilaa kuuwíak. Hawátuum baleilíiaakaxpissee isaawiaxséeleesh kuttáchissuuk. Heehtaa kúh Jews ak kootássuum Abraham an baa kalátcheesh kala kootéesh kúh attáahiluuk. Heem biixaxúa bas baaxaalioo akúkussahke Abraham koók.
17-18 Baawaalaáchim Baaxpéesh hilíashiiok. “Bilaxpáakshiishiaahe ahóom is baaxaalíoo akúkussahke kan díik.” huuk. Akbaatatdía íwahkoosheesh koottáahilik. Abraham Akbaatatdía ammaa ala shéesh kalátchek. Kúh hilíashiiok. “Dís íilannee eek ihké baan chimmaachísseesh kootíohmaachik.” huuk. Abraham dak uá dak kan baaisáatak kan baan dáakbisaachissuuhtaa kootáa it kaláttaak baa óolik. Baam kala sheeláhtaa Akbaatatdía kaka bilaxpáakahchewialak kootíihmaachim éhchek. Deéla ammaa al ii iichiwéesh kootbíash kootdák ko kala kootám éhchek. Heem Abraham baa kaláttaak daasátchuchihkaak óoleesh kalako ii “bilaxpáakshiishiaahe ahúm is baaxaalioo akúkussahke koók.”
Is báalee itta pilakisáalaak. Ih axúa kala sheelák ko kala kooták uá Sarahsh kúh dáakbishinneetak. Heem Abraham ii dasshihchilák it daásduupassaataahilik. An baa kalátcheesh baatcháatak daasátchuchihchek.
Abraham an baa kalátcheesh dúushiissaak Akbaatatdía ala kuss ihchi baa ímmitee díawiam daásduupassaak. Itchihk an baa kalátche áxpihcheesh ii kan baaisáahtaa dáakbishbiook. Heem Abraham Akbaatatdía dáashe ii báaxxiiak.
Akbaatatdía ammaa ala shéesh koochéewialak kootíihmaachim daásduupassaataahilik.
Kal ii íwahkooteesh “Akbaatatdía kal ii baa annawíhchek.” huuk.
Heehtaa bale ilíia “Akbaatatdía kal ii baa annawíhchek.” heesh ko kuttáchihchessaak.
Bíiluh baalaátbilikkuuk. Hawátam Baxxiilaatúua Jesus bilisshée héeleen chiléhcheesh bahkaláttuum bíiluh Akbaatatdía balee annawíhchek.
Ammaa ala kxawíianniawuuash ko ii Christ dappiíosh ii hilaakée Akbaatatdía balee baa annawíhchek. Deéla kaka bilaxpáakahkaak balee baa annawíhchewiam éwahchelak hiliachik.
Akbaatatdía koóm baa annawíhchek.
An baa bahkaláttuuash ii Akbaatatdía an balee íkee balee baa annawík. Heelássheen Baxxiilaatúuash Jesus Christ ammaa an díawilikkuuash ii hilaakée Akbaatatdía awáxpak kan baakoon ítche áawahkuuk.
Christ bahkaláttuulassheen Akbaatatdía ishóoche balee aahíik. Hilaakée Akbaatatdía balee daásdeeawilikkuualaachim éwahkuuk. Akbaatatdía alasáashiiwaaxpeesh balee baaláhkahchewiam balásduupassaa awóoluum kootáa ala kootéesh balee kootáhchewiam ii balee daásittak baawihkammáatuuk.
Heehtaa kúh an baa baalúuwuuat kalako ii an bale daasátchucheesh ii éwahcheiluk. Heem an baa baalúuwuuash héelapko kúh Christ an bahkaláttuuash kalako ii balee baa chúuss déehkuut heehtaa it baawihkammáachiiluk.
Balee chilasshihtúulak an balasátchutuuash ii bakkatúum Akbaatatdía balee báaxxiiak. Koochéelak baa baatcháache díawilikkuuwiam balásduupassaak awóolak balee daásittak baawihkammáatuuk.
Baa bahkaláttaak awóoluulak balee batchooléessaaihmaachik. Ii kootéesh Akbaatatdía Baleiláaxbaaxpee bilikkúuash chúuss baa hilák an balee íchisshikaashe balee éhchehchetaahilik.
Kan balee ihch alíinneettaahilim kalakoon Akbaatatdía al íkuxxaahche koóm Christ húuhchem biiluk balee ak baa kxawíihileehtaa saawilikkuúk.
Bilaxpáakeem baleilíiaakaxpisseesh dússhishdeetdahtaa saakuuwíoolak baalúuihmaachik. Heehtaa aaláa baa bilaxpáakitcheem saakuuwíoolak baaluusséeshtakaatiihmaachik.
Heehtaa it balee ahkúxdeetak Akbaatatdía iitchúuwaak baa kxawíia ahníawuuash héelapko kalakoon Christ húuhkaak saawilikkuúhchek. Kalako ii Akbaatatdía an balee íchisshe baatcháache balee íkaahchek.
Christ shéexawiikaasheesh ii Akbaatatdía an balee íkee balee baa annawím balee kulustakuutáahinmiam balee datchúshissaaihmaachik.
Akbaatatdía is koochíia bíiluk. Heehtaa dáakbachee saawilikkúuash kalako ii hilaakée bat biilápaatuuk. Deéla Christ kaka bilaxpáakak. Heem baapiiháakassee balee kulustakuutáahiliihmaachik.
Iwahkooteesh kuttáchissaak. Baxxiilaatúua Jesus Christ ammaa an díawilikkuuash ii baawihkammáachkaasuuk. Kooták. Hilaakée Akbaatatdía iilápaache bíiluk. Bach awáxp baa díawuua ítchiwuuk.
Adam dak Christ dak
Baleilíiaakaxpissee it bilikkuússuuash kukaa bilaxpáake baa iháatdiook. Heehtaa baleilíiaakaxpisseesh it koolássaam baa kxawíihiluuhtaa ammaa dússhisuuleetam Akbaatatdía íkaahtaa daasátchuchihkaak ak alaaxtéetdaak daachím ii baa ilusshíchiilush daatdeetak.
Heehtaa Adam hawátam huuwíash ii baa xíassaahtaa Akbaatatdía al ilíiash díassaak. Heem Adam koottaléesh kalakoon aa Moses bilaxpáake Adam an baa kxawíihileesh koochéessuulahtaa súuk.
Akbaatadía baa íiwishdeettaa bilikkúuash Adam ammaa kxawíihile ko kala kootássaak. Hileen dúupta bach kala kootássuuk. Bacheé hawátkaatam Adam huuash ammaa iháatcheesh ii bale shéesh bilaxpáake xaxúa chúuss daáuk. Akbaatatdía baa íiwishdeettaa bilikkúuash kuk baatcháachkaashik. Hinna bacheé hawátkaatam Jesus Christ huuash bilaxpáake daásdeeakuukaashim Akbaataatdía bilaxpáake ahóom an baa annawíhche baatcháachkaashik.
Kooták. Hileén kúh dúuppeeok Akbaatatdía ammaa bilikkuuá dak Adam ammaa iháatcheesh. Ko bacheé hawátkaateesh ammaa ala kxawíihileesh ii Akbaatatdía datchúsak eéssaak. Heehtaa baa ala kxawíianniawuuhtaa balee anníihiissaahtaa Akbaatatdía íiwishdeettaa bale baa annawíhche bilikkuúk.
Kooták. Bacheé hawátkaatam baa iháatcheesh ii bilaxpáake xaxúa bale shée diíohmaachik. Bacheé hawátkaatam Jesus Christ an baa an díash ko baatchaatéek. Akbaatatdía baa íluuakuuak baa íiwishdeettaa annawíhcheesh xaxúa Christ áxp baa hilák baa kxawíiash dak bale shéesh dak axshéeohmaachik.
Kúh bilaxpáakhawatkaatam Adam huuash baa iháatchewasseesh ii bilaxpáake xaxúa saaláaliiok. Baa koottáahilim hawátkaateesh Christ díash ii ak kalátcheesh xaxúa kulustakuuák an bilaxpáakiiwaakoochihte kuúk.
Heem bacheé hawátkaatam Akbaatatdía al ilíiash díasseesh kalako ii bilaxpáake xaxúa ak baa kxawíihiluuk. Kúh bacheé hawátkaatam Akbaatatdía al ilíiash díash kalako ii bilaxpáake ahóom Akbaatatdía annawíhcheihmaachik.
Heem hileen baleilíiaakaxpisseesh Akbaatatdía bilikkuuák bilaxpáake ii íkuxxache shóotaak baa ala kxawíihile xawíikaashdak éhchelak hiliachik. Heehtaa bilaxpáake baa ala kxawíihiluuash kannaa xawíikaashdawik. Heem Akbaataatdía al ítcheesh dak an baa íchissheesh dak kannaa áxpihchek.
Kal ii háake bilaxpáake xaxúa baa ala kxawíiash kalako ii shéeiluk. Kúh Akbaatatdía al annawíhcheesh ii daásdeeakuuash kalako ii Baxxiilaatúuash Jesus Christ an bilaxpáakuua ii baa koochihtáhchek.
Baa ala kxawíiash ii balee awássahchewialak baaleetak.
Baa ala kxawíianniawuuhtaa Akbaatatdía it balee daásdeeawilikkuuk. Heem ammaa an baawalaácheesh bakálee sapéelahtaa hilíasheeihmaachik. “Aaláa baa ala kxawíianniawuuash koómmaassuulak Akbaatatdía kannaa balee daásdeeak balee kalaaxtawilikkuulahkúihmaachik.”
Eek baaleettáahilik. Kal ii dúuhpee baa kxawíia diawaawisshissuuk. Heem baa kxawíia díawaawaakahkussaawohmaachik.
Hinné chichéhkaalah. Balee bilihpíhkuulak Christ Jesus awáxpak balee hawátkaatbiak ii awáxpak baasúulak ko kala kooták.
Hinna íwahkooteesh balee bilihpíhkuulak awáxpak balee dúusaaulak ko kala kooták kal ii dúuhpee baa kxawíia díawaawisshissuulak baliachik. Haak an baatcháacheesh ii Iilápxe bale shéesh koon Christ chiléhchem bíiluh an balee bilaxpáakeesh hilaakée bihchi bulutchítchiwaawiawuulak kootíihmaachik.
Christ ala shéesh awáxpak balee hawátkaatam ala chiléhcheesh bíiluh balee koochéeihmaachik.
Kal ii dúuhpee hinné bahkalaaxtássaawook. An balee bilaxpáake iískoom baawatbakálaam Christ áxpak kussíiok. Heem Akbaatatdía an baa ala kxawíiliawaawissuua haamnák hiliachik. Heem baa ala kxawíia balee is dáatchessaalak hiliachik.
Baasúulak kal ii dúuhpee baa ala kxawíia balee is dáatchessaak.
Christ awáxpak baasúum bíiluh awáxpak kaka balee bilaxpáakiihmaachim éwahkuuk.
Akbaatatdía Christ bale shéesh koon chiléhchem éwahkaak kal ii dúuhpee shéeleetiihmaachim éwahkuuk. Kal ii dúuhpee bale shée is dáatchessaaihmaachik.
Hawáttaakaattaa saák ii baa ala kxawíiash ihchi is dáatchehchessaak. Haak hilaakée Akbaatatdía kal áxpak dahkák áxp baa hilík.
Díiluh an díhchi dáasshihtuuash kal ii dúuhpee baa ala kxawíiannialaalissuua píisshe daléessaaliiilush daachik. Itchihk Baxxiilaatúua Christ Jesus dak dii hawátkaattaak ii hilaakée Akbaatatdía kan dáhchikittaalakdiiilush daachik.
Iísko baa kxawíia disítchiluuash hilaakée kal ii dúupe dii is dáatchessuulak koók. Ammaa kxawíiannialaalissuua ii dihch is dáatchehchessaalah.
Kúh daxúoo áappaa baa ala kxawiiash ii díassaalah. Itchihk Akbaatatdía an dii bilaxpáakuua kulusshíim Akbaatatdía díhchi kuuáalah. Heelak kon baa annawéesh ii dii díaohmaachik.
Kal ii dúupe baleilíiaakaxpisseesh dii ihchi píisshe déehchessuuk. Heem baa ala kxawíiannialaalissuua dii is dáatchessuuk. Itchihk Akbaatatdía al ítchikaatam dii óowiak dii kuxsák baa ala kxawíia dii híihchessuuk. Ammaa kxawíiannialaalissalakaau díhch is dáatchehchessaalah.
Baleilíiaakaxpisseesh balee isaawiaxséelassaak. Heehtaa Akbaatatdía balee daásdeeawilikkuuk. Balee kulustawilikkuúihmachik. Aaláa hilaakée balee baa kxawíianniahchek. Baaleettáahilik.
Hinné élahchetaahiluuk. Sapée kuss díhchi dátcheelitdak dáxxiilaatuua koók. Baa ala kxawíiash ko dilúttuulak Akbaatatdía koon shía dii déehcheohmaachik. Kootáa bale shéesh koók. Akbaatatdía ko dáhkalattuulak kalako ii an dii bilaxpáakuuash annawíhcheihmaachik.
Iísko an baa ala kxawíiannialaalissuua dii is dáattuuhtaa hilaakée bale ilíia hilaakám bale baa annawé ii dii baachimmíhkuuash ko ii dalásuua díalaataahiluuk. Heem Akbaatatdía kuss “Ahóoh.” baak.
Kal ii dúuhpee an baa ala kxawíiannialaalissuuash dii is dáatchessaaohmaachik. Hilaakée baa annámnaawialuuash dii is dáattuulak ko kala kooták.
Ii íwahkoosheeweesh an baa dii éhchewahchewiawuua ii xíassaawahchewiawaak. Iísko baa al iháatduuash dak baa dáhkalattuuleete dak dalásuua díalaataahilak koótdaak kalako ii kannaa dii batshúook. Heehtaa hilaakée an baa annámnaawialuua dalásuua díalaataahilak díhchikitcheewiaalah.
Baapanmasshipúuash baa kxawíiash dii is dáattuum baa ala kooté dáasshihtaachissuuk.
Ammaa al iháatduuash ii an díhchi dáhkuxsaatuuleetak hilaakée dáasshihtuut ii díhkulupiailuk. Ko ammaa al iháatduuash kalako ii dásak Akbaatatdía dalíissaalohmaachik.
Heehtaa hilaakée baa ala kxawíiash dii awáss daxchíssuuk. Akbaatatdía dii is dáattuulak ko kan dii kala kootúuk. Hilaakée baa annámnaaalahkuua ii kannaa dii baaxpáaush kalako ii bilaxpáakiiwaakoochihteesh daáuk.
Baa ala kxawíiash bakálee bale shéesh koók. Baxxiilaatúua Christ Jesus dak balee hawátkaattaak ii Akbaatatdía íiwishdeettaahilia bilaxpáakiiwaakoochihtéesh bilikkuúk.
Paulsh bale bach áxpe ii baa xíassaahchek.
Akchiwakíiwakupeen díixaxua awé áake bale baa íkuchkeesh ii élahkuuk. Heem hilaakée hinna díiluss baa balaátbiaweesh élahchelohmaachik. Dii bilaxpáakshoohkuulak bale baa íkuchkashiishiaahe dáhkalattuulak koók.
Hinné ii baa xíassaawaawiik. Bíam chínmishdak bale baa íkuchke ala shéesh chilée áxpe aa uhpatáahile aahíiihmaachik. Heehtaa bachéesh sheelák hinna bíash hilaa kaka chínmishbialak kootíihmaachik.
Heem chiléesh it shéessaa hinna bíash kootáa bacheé ihéem áxpalahkulak kúkkan hinna bale baa íkuchkeesh kan dússhishik. Heem kal ii bíawaalaaxak. Heehtaa chiléesh sheelák hinna bíash kaka chínmishbialak kootíihmaachik. Heelak bacheé ihéem áxpalak alíatdeetak.
Kúh akchiwakíiwakupeen Christ shéesh bíiluh awáxpak baasúuk. Heem bíiluh baleilíiaakaxpisseesh kuss baasúum ammaa ala shéesh ii díawaawiiilush daatdeetak. Ii kootéesh ii balee iléewialak baaleetiihmaachik. Heem hilaakée hawátam Akbaatatdía bale shée koon chiléhcheesh dak awáxpak balee hawátkaateesh kalako ii Akbaatatdía ammaa díawaawakuuash ítchiwaawiawuulak anmúuwishik.
Iísko baa ala kxawíianniawaawissawakaau ko ii balee bilaxpáakak. Heelak Akbaatatdía is baleilíiaakaxpisseesh éwahkuuk. Heem kalakoon balásalakooteesh ii balee itbuúko kalapeém ii kannaa baa kxawíianniawuuash kalako ii an baa an díawuuash xaxuatáahilia bale shée ko balee aahiialaachík.
Heehtaa hilaakée hileen baleilíiaakaxpisseesh kusséesh baasúuk. Kooták. An balee is dáatcheesh Akbaatatdía balee kuluschík. Kalako ii ishkawáashtaahile bíiluk. Bale baa íkuchkeem baalaátuuash píisshe beéwiawaawakaaulak ii kootássaak. Itchihk Baleiláaxbaaxpee balee bilaxpáake hilaakkáatam bilikkuúm ii Akbaatatdía ishkawáashe bíiluk.
Baleilíiaakaxpisseesh baa ala kxawíianniawuuash balee óowiook.
Hinna íwahkoosheeweesh aaláa baleilíiaakaxpisseesh baa ala kxawíianniawuuash balee díahcheih. Eek kootássaataahilik. Itchihk baleilíiaakaxpisseesh koóum ko ii baa ala kxawíia koóm éwahchetaahilik. Baaleetdak baleilíiaakaxpisseesh “Baa óolichissaah.” hessaalak an baa óolituua baa kxawíim koolák baalaaxtáwihmaachik.
Ikaalah. Baleilíiaakaxpissee hámneetdak baa kxawíia an baatcháatdeetak. Heehtaa baleilíiaakaxpisseesh “Baa óolichissaalah.” huuash bii chichéhchehchehkaalahkuuash ii baa kxawíia batbuúko kalapiiák an baa eétichisshe shíishiaahe ahúm bakák ammaa beewiáwaassaawiiish daache bii dútchihchewiak.
Iísko an bii bilaxpáakeesh baleilíiaakaxpisseesh an díawaawiiish daachim ala shiíosh baalaaxtalássheen koottalée baa basshihtaátdeetak. Heehtaa bale baa íkuchkeesh ammaa ala sheé éwahchelak kalakoon baa ala kxawíia an díawee hilaa éwahkaak ii an baashé bashóocheelak.
Haak baashé ko kala kootám éwahchek. Hinna baa íkuchkeesh ii an bilaxpáakiiwaakoochteesh bulutchilák baliachik. Heehtaa ko bale baa íkuchkeesh an díawaawiawee ii anmeéleetam éwahchem bale shéesh ko bíss kussaám éwahcheitchiwaak.
Kooták. Ko bale baa íkuchkim ítcheesh ii an baa ala kxawíianniawaawisshe ii bii kúak kalako ii baáshbihmaachim éwahchek.
Hinna íwahkootahtaa baleilíiaakaxpisseesh baaxpáak bale baa íkuchkeesh ii íkuxxachia kúh kooták baaxpáak annawák baa kuxshík.
Ko baam ítcheesh bale shéesh ak bíss óosh kussaak. Heétdeettaahilik. Baa ala kxawíianniawee ko ii kooták. Baa kxawíia ii baleilíiaakaxpissee ammaa ala shiío díawaassaawiawaak. Heem ammaa ala shiío ii bii sheekaalúum baa kxawíia ala koottáahile kúh ii éwahchek. Heem baa ala kxawíianniawaawissawaaliche bale shéesh ak bíss óosh koók. Kooták. Akbaatatdía bale baa íkuchkim díash díawaawiawaassaat baa ala kxawíiash ítchissaataahilim kannaa ii xíassaaik.
Hinné éwahkuuk. Baleiláaxbaaxpee kon baleilíiaakaxpisseesh bilikkuúk. Heehtaa baa ala kxawíia baxúa awúualeesh kon bii hawasséek. Baa ala kxawíianniawaawissheesh ii bii is dáatchek.
Baa ala kootéesh kuk díawaassaak. Baaleettaa baa an basítchiwaasseesh ko díawaak. Kooták. An bihchi bulutché baalaaxtéeik.
Ammaa an díawee iháatam éwahchekaashik. Ammaawasshihchéesh ii bii chichéhchehchet baleilíiaakaxpisseesh ítchim éwahchetaahileesh ii xíassaaik.
Baa ala kxawíia ii díaweesh díawaawiawaalak ii kootássaak. Heehtaa ii díaweesh an baa ala kxawíianniawaawissheesh baxúa awúualam ii kooták.
Baa ítche díawaawiawaahtaa anmeéleetak bihch awáakaawachissaak. Heem balasé awuuá baa ítchileetam éwahchek.
Kooták. Baa ítche díawaawiawaalak anmeéleetak. Itchihk baa ala kxawíia díawaawiawaassaawehtaa ko díawaak.
Kooták. Baa iháatbaawiassaa kootáa díawaak. Baa ala kxawíia ii díaweesh díawaawiaweesh kussaak. Baaleettaa hinna bale baa kxawíim balasé awúualeesh kon bii díahcheik.
Hinna an balee bilaxpáakeesh an balee ala kooté koók. Baa ítchiwaawiawaalak anmeéleetak. Baam baxúa awúualeesh kon bii baa hiléessaaik.
Baleilíiaakaxpissuum Akbaatatdía bilikkúuash ii baawihkammáachkaasak balasé ítchik.
Deéla bale iláaxihaam kúh it baxúa awúualak. Heem ammaawasshihchéesh iichúulaak baa iháate ko bii díahchek. An baa ala kxawíianniawaawisshim baxúa it awúualeesh ii bii is dáatchek.
24-25 Hinné an balee ala kooté koók. An baa basshihchéesh ii baleilíiaakaxpissaam Akbaatatdía bilikkúuash díawaawiawaataahilihtaa baa ala kxawíianniawaawissheesh ii bii is dáatchek. Tak balásitchissaawík. Sapéen bii kuxsák bii kuluschík he? hinna baa ala kxawíianniawaawissheesh koon. Baa ala kxawíia bii is dáatchessaak Akbaatatdía bii iháaxiiassaalak baliachik. Heelem Baxxiilaatúua Jesus Christ chúuss baa hilák Akbaatatdía balee kulustawilikkuualaachík. Ii Akbaatatdía kusseé “Ahóoh.” baak.
Baleiláaxbaaxpee balee íassiiak balee hawassíiawilikkuuk.
1-2 Ischawúuan Dakkaasúua ammaa díawilikkuuash bahkaláttuuk. Heem Akbaatatdía balee annawíhkaak balee eéssaassaak balee sheekaalíssaak. Iísko baa ala kxawíiash kuhtát díawaawakaauk. Kalako ii Akbaatatdía ihch iháaxiiam baasúulak ko kala kooták. Heehtaa Baleiláaxbaaxpee kon balee kulustakuuák hilaakée balee hawassíiawilikkuuk. Heem Baleilaaxbaaxpee koóm ak ilíiak balee an bilaxpáaktaahile kuúm ko ii Christ Jesus balee hawátkaatak. Akbaatatdía chilasshihchíssaak datchúshissaaihmaachik sapéeolahtaa Christ Jesus áxpak hawátkaatuulak sapéeolahtaa ammaa kxawíianniaissuuash ii ihch is dáatchessuulak. Heehtaa itchihk Baleiláaxbaaxpee ko ihchi hawasséehkuuk.
Akbaatatdía baleilíiaakaxpisseesh bilikkúuash awáakaawachissuum dáakbachee húuhkaawilikkuuak baa ala kxawíianniawuuash iháaxiiawilikkuulak hiliachik. Dáakbacheesh bilaxpáakdaak húum bíilun ii Akbaatatdía baa chúuss déehchem saawilikkuúk.
Akbaatatdía íwahkootaawilikkuuak baleilíiaakaxpisseesh an balee ala koochéehchem annawéesh xaxúa díawuulak hiliachik. Ii kootéesh Baleiláaxbaaxpee an balee an díahche díawaak ammaa kxawíianniawaawissuuash díawaassuuk.
Bilaxpáakeem koóm daasawuuá ammaa isítche píisshe déelak an baa dasshihchéesh kon hawasséeihmaachik. Baleiláaxbaaxpee an díahcheesh díalak an baa dasshihchéesh hawasséeihmaachik.
Sapéeolahtaa Baleiláaxbaaxpee ihchi hawasséehkuulak hilaakée ítche áaahkuum an bilaxpáakuua ii baa koochihtíohmaachik. Heehtaa sapéeolahtaa ammaa kxawíianniaissuua ihchi hawasséehkuulak Akbaatatdía kon ihch iháaxiiaihmaachim bale shéesh ii baa koochihtéesh ishóocheeluuk.
Kooták. Bilaxpáake ammaa kxawíianniaissuua kannaa ihchi hawasséehkuut Akbaatatdía bale baa íkuchke díash kannaa iikukkússaailuk. Kooták. Díawioolak aliilúuleetiihmaachik. Haak Akbaatatdía iichúuluuk.
Kooták. Sapéeolahtaa ak ihkalátcheesh Akbaatatdía daasé ítcheewioolak aliilúuleetiihmaachik.
Heehtaa diiluk an daxáchiiliiilush daache ammaa kxawíiannialaalissalakaau díhchi chiweéhchewiassaalah. Itchihk Akbaatatdía Iláaxbaaxpee daxúoo awúualam an daxáchiiliiilush daache Baleiláaxbaaxpee díhchi chiweéhkaalah. Christ iláaxam húuhcheesh daxúoo awúualassaalak dii eéssuuk.
Baa ala kxawíiannialuuash kalako ii daxúoo shéeohmaachihtaa Christ daxúoo awúuannak Akbaatatdía dii annawíhkuuk. Heem diláaxuua ii baa koochihták.
Heem Akbaatatdía koóm Ischawúuan Dakkaasúua bale shée ak koon chiléhkaak ak kaka bilaxpáakahcheesh Iláaxbaaxpeesh daxúoo datcheepím díiluh daxúoosh shéeohmaachihtaa píishchiisaalak kaka dii bilaxpáakahcheihmaachik.
12-13 Heem bas bilaxpáakkaatuu “Ammaa kxawíiannialaalissuua ii an dii an bilaxpáakuua hawassáalaaliiilush daachik.” ak heleetak. Heehtaa koótduulak Akbaatatdía dii ihchi koon iháaxiiam ii dáshdohmaachik. Heehtaa itchihk Baleiláaxbaaxpee an balee chiweé an balee bilaxpáakeesh ala kootíiish daacheesh koók. Baleiláaxbaaxpee ii baa ala kxawíiannialuua koómnaak kaka díalaassuulak an dii bilaxpáakuua ii baa koochihtíihmachik.
Akbaatatdía Iláaxbaaxpee bihchi hawasséewahkuulak Akbaatatdía dáakeesh bíiluk.
Baláaxuua hilíashiiok. “Akbaatatdía dáake bíiluk.” huum Akbaatatdía Iláaxbaaxpee hilíasheek. “Iwak koottáahilik.”
Heem dáakeesh bíilum ammaa baaláhkeesh bilikkuúihmaachik. Ischawúuan Dakkaasúua an baailíshe ammaa chúuss déesh bíiluh balee kootíihmaatak alasáashiiwaaxpeesh balee baaláhkahcheihmaachik. Akbaatatdía ammaa kulaakúuash bíiluh bulutchíwohmaachik.
alasáashiiwaaxpeesh balee baaláhkahchewiash
Hinné éwahchetaahilik. Alasáashiiwaaxpaam Akbaatatdía balee dútchihchewiash baa iíschiisaaleettaahile ii hilaakée an baawilísuua basshihchíssaawiiilush daachik.
Baatách xaxúa Akbaatatdía ammaa an díash iiwaachíssaa óolitaahilak Akbaatatdía dáaktaahileesh sapéeolak éhchewiook.
20-21 Akbaatatdía ammaa an díash xaxúa ammaa an díahchewiash aliilúuleetahchek. Ammaa an díash kuk koótdewiassuuhtaa an daáskooteesh koók. Baapéem Akbaatatdía koóm ammaa an díash xaxúa dússhipak kal ii dúuhpee xúhtassaaohmaachihtaa daasátchutak óoluulak hiliachik. Kalako ii daásittak baaihkammáatuuash Akbaatatdía is bilaxpáake baa kxawíia ii is dáatchessuuash daásittuulak ko kala kootíihmaachik. Akbaatatdía íkaawiak ko baapé óolik.
Aa hilaakée ammaa an díash xaxúa it baailísaak ii biláataaattuuk buh. Bía dáakbishbioot an baailísuuash ko kala kootúuk.
Heehtaa Akbaatatdía ammaa an díash biláataaattak kuttáchissuuk. Akbaatatdía an balee dáakeewiash bíiluh biiwaachíssaa awóoluua aa an balee awáss daxchéesh balee kuluschíihmaachik. Baleiláaxbaaxpaam Akbaatatdía baa ítche bassée bilikkúuash balee axúa awúualahtaa kootáa bíilu biinmaxúoo baawiláatbaakaauk.
Akbaatatdía balee iléesh aa hilaakée ko alasaáashiiwaaxpee awákaawiawaak bulutchiwiáwaak awóonmakaauk. Heehtaa kal awákaawiawuulak anmúuwishdak sáapii awóoluuk. Kooták. Baa awóoluuash kal awákuulak ii awóonmiiilush daatdeetak.
Heehtaa ammaa al awákaassuuash biiwaachíssaak balasátchutbahkaak awóoluuash koóuk.
Kúh baa éwahchewiawuulak anmúuleetam ii an bahchiwakáau balee alaaxtám Baleiláaxbaaxpee huuák balee kuxshíik. Ilíahchisshe baatcháattaak ii iiaxúa baa bakáawilikkuuk. Iak bale ilíia hámneetak.
(Heeht Baleiláaxbaaxpeesh koóm ak baa kalátcheesh chiwakáawilikkuuak Akbaatatdía daasalakootéesh Baleiláaxbaaxpeesh shiiawilikkuúk. Heem Akbaatatdía kuk bilaxpáake daasúuash ko íkaak ii Baleiláaxbaaxpeesh ammaa dasshihché éhchek.)
Haak Akbaatatdía balee áxp baa hilím awáchissuum baa hawassíiak baatách xaxuatáahilia bach áappaa baa annawíhchewiak. Heem sáaptaa sáapdaht kalako ii baa al íttuum kootíohmaachim éwahkuuk. Ii kootáak ii balee chilakappéesh ammaa íkuchkuum díash kootáhcheihmaachik.
Baa kúshko kukaa Akbaatatdía balee éhkaak balee chilakappák dáakbachee ko balee kala kootdák hiliatak ko ii dáakbachee akúpe ahó héeleen bassáalak hiliachik.
Haak Akbaatatdía koóm dáakbachee ko balee kala kootdák hiliachik. Heem balee ilíik. Ammaa ilíia kúh baa annawíhchek. Ammaa balee annawíhche alasáashiiwaaxpee kúh balee baaláhkahchek.
Akbaatatdía dáakbachee bilikkuuák ii an balee íchisshe balee óowiak.
Hinna íwahkoosheeweesh xaxúa ii xíassaawahchewiawaak Akbaatatdía balee óhchipchim balee ak iichúule balee ak axshéeleetak.
Akbaatatdía dáakbachee koóhtaa alíass dúuxaachissaak. Baaleettaa balee saawilikkuúhchek. Kooták. Dáakbacheesh bilikkuúm baatách xaxúa kúh íiwishdeettaa áappaawilikkuuihmaachik.
Akbaatatdía iiaxúa is bilaxpáake ala chilakappéesh xaxúa annawíhchek. Sapéen balee baa aahiiláhtaa balee daaséen daachíssaaihmaachik.
Ischawúuan Dakkaasúua iiaxúa koóm Akbaatatdía kuss balee iláawilikkuuk. Kootáa kon saawilikkuúk. Heehtaa kaka chiléhchem Akbaatatdía ilapáko koon awáachik. Heem balee xawíihchewioolak baaleetak.
35-36 Baawaalaáchim Baaxpéesh an baalaátuua awúuan hilíashiiok.
“Dís bilaxpáake bíilum ii baaptatchée bale shéesh biískussuuk.
Iisaxpúatahchewishke dappeewíoosh ko balee kala kooták.” huuk.
Heehtaa sapéeolahtaa xuh sáapdahtaa Christ an balee íchisshe koon balee iháaxiiawioolak baaleetiihmaachik. Baa an baalúua dak al ihch aliilúuleete dak baa baatcheeshé dak an baa díakxawiio dak baa ilikákkaahiluua dak al alíishe dak baaaxúassee xawáau dak baa ditchiláache dak bilitchilappiío hileen xaxúa aliilúuleettaahilihmaachik.
38-39 Baxxiilaatúua Ischawúuan Dakkaasúua ammaa an díawilikkuuash ii Akbaatatdía an balee íchissheesh balee éhchehchek. Deéla Christ an balee íchissshe ii haámneetak. Sapéelahtaa sáapdahtaa haawéewioolak alíinneettaahiliihmaachim éwahchekaashik bale shée dak bale bilaxpáake dak koó xuh bilaxpáakiaxpawisheesh dak baaaxualeetxawíishiishiaaheesh koó xuh hinna baapé baa ala sáapeesh koó xuh iisakkússee baa ala sáapeesh koó xuh Bilée Isée koó xuh baa batshúa koó xuh awáxe akchiisáa balee koonnáht koó xuh bilannáawuukaashe binmuúkussahke balee koonnáhtaa. Baatách xaxúa Akbaatatdía díash hinna an balee íchissheesh haawéewioolak baaleetiihmaachik. Iwak xaxúa éwahchekaashik.
Akbaatatdía dak is bilaxpáake Jews kootéesh chilakappéesh dak
Christ bii iikukkúm an baa ala sheewáawiaweesh kootúum bii biísshissaataahilik. Baleiláaxbaaxpee anmaawasshihché hawasséem an balíia koottáahiluum bii éhchehchek.
2-3 Bas bilaxpáake Jews kootéesh Christ kalátchessuum ii balásxawiikaashik. Kalako ii balasé an dashtaché baatcháacheesh ii koómneetak. Baaleetdak Christ ala kaláttuuwishbaalak kal ii kulustakuúolak hilíinmaawakak Bilée Isée héeleen bihchi kuss shítbahkaak kalako ii Christ koon bii iháaxiiak ii baa koochihtalák alíatdeetak.
Akbaatatdía is bilaxpáakahkaak “balaaké” hehtaa alasáashiiwaaxpee íkaahchehtaa bale baa íkuchkitchishiishiaahuum áxpak díak baleilíiaakaxpisseesh kuúhtaa ala chiwakíitaahiluua ii báalilaak ákahchiia kuss ihchi baa ímmitee baatcháatchehtaa
deéla Abraham dak Isaac dak Jacob dak is baaxaalíoo asíite koóuk. Haak Christ iiaxúa hinna awé áakeeleesh kúh ko hawáhtaa kootáa iiwiátak dúula kussíiok. Akbaatatdía baatách xaxúa hawasséesh dáashe báaxxiio ii baa koochihtíoh. Ahóoh.
Hinna íwahkoosheeweesh hinné koók. “Israelsh bas baaxaalíoo koók.” huuhtaa Akbaatatdía is bilaxpáake hám kussuuk. Heehtaa Akbaatatdía ii al ilíia an dússhishdeetak.
Deéla Abraham koóm dáake ihée hámmishihtaa Akbaatatdía kon kuss hilíasheek. “Isaac kuttáche ichíssaaannee dáake an díss bihchi baa ímmitaaweesh koóohmaachik.” hek. Heem Abraham ichíssaaannee ham kuttáche Akbaatatdía is bilaxpáakeesh koóuk.
8-9 Akbaatatdía Abraham kuss ihchi baa ímmiteeak hilíasheek. “Báalaa hawátdak bahchisshíilak Sarahsh dáakbachee ko bishíihmaahchik.” Hinna íwahkooteesh Abraham ichíssaaannee ham kuttáche balasáasak “Akbaatatdía dáake” baawiiilush daachik. Itchihk Akbaatatdía ammaa ala shéesh kalako ii Abraham dáakbachee Isaac ichíssaaanneesh Akbaatatdía dáake kuttátuuk.
Ko dáakbachee Isaac bas baaxaalíoo koók. Deéla Isaac uá Rebeccash dáakbachee dúupta iilápxuua koók.
11-13 Jacob dak Esaush dak it bishíssuuash it baam ítchi xuh xawíilak díooleettaa Akbaatatdía Rebeccash kuss hiliasheek. “Hinna baa iáhe ishkawáashe baa isée koóihmaachik.” hek. Kúh Baawaalaáchim Baaxpéesh an baalaátuuash awúuan hilíashiiok.
“Jacob baa iáhe awáchisshik. Heeht Esaush baa isée iiwiiwiátak balúule kussaáwaak.” huuk.
Akbaatatdía ii íwahkoosheesh Rebeccash dáakbachee hawátam chilakappéesh Akbaatatdía bale baa íkuchkam díash ko díahchewiak. Rebeccash dáakbachee ammaa an dioosh ko ii is biipíak koochéessaak kal íilaataalia koochéek. Heem Akbaatatdía daasalakooté koóm éwahkuuk.
Hinna íwahkoosheeweesh Akbaatatdía koolíiash baa bach kuxxáahcheleeta? Eek heétdeettaahilik.
Ii kootásseesh Akbaatatdía Moses kuss hilíasheek buh.
“Sapéelahtaa balásdeeawakbiawaalak baakuxshiwiáwaalak kootíihmaachik.”
Bilaxpáakeem Akbaatatdía ihchi chilakappáhchewialak baa hilé baatcháattaak ihch annawéehchewialak baaleetiihmaachik. Heehtaa Akbaatatdía an daásdeesh ko óowiawialak hilaa kootíihmaachik.
Baawaalaáchim Baaxpéesh awúuan Akbaatatdía Pharaohsh kuss hiliasheek buh. “Biiléen Egypt bilaxpáake dii is bacheeitchiwahkaak dii baa hawasséewahcheesh an bii baatcháachkaashe awé kootáa awóowiawiawaak bilaxpáakkootaa bii ala kooté éhkuulak baliachik.”
Heem Akbaatatdía bilaxpáakeem daásdeewiak kuxshiwíalak koochéeihmaachik. Deéla hawáteem kúh shíishtahchewialak kootíihmaachik.
Akbaatatdía an daaskawíia dak an baa daásdee dak
Heem hinna iwahkoosheewaáheesh aaláa dii héeleen hawáteem bíss hilíasheeih. “Akbaatatdía ammaa an día hinné koóm daasalakooté díawaassaawiawuulak anmúuleetam iiléen balee koochéehcheim shóotaak ii Akbaatatdía baa an diawuua iháatahchek he?”
Bíilu balee bilaxpáakittakkaataatak Akbaaatatdía iichúulewiawuulak baaleetiihmaachik. Hinna baatúukam hinna bacheé ak díash kuss hilíasheek. “Sáapii bii hilíatdaa?” hewialak alíinneetiihmaachik.
Hinna bacheém baaté ak diash kon díam shóocheewialak kootíihmaachik. Hinna úuke ii baatéesh dúupdiawialak kootíihmaachik hawáte baapalisáalichit al ii díoo hawáte kuk baaptatchée al ii díoo.
Kúh Akbaatatdía bale baa kxawíihile al ii daaskxawíia óowiawiak bilaxpáake datchúshkaashbialak kootíihmaachim éhchehchewiahtaa ak daaskxawíihcheesh baa haawéeish daachihtaa it daasátchutkuuwialak ii koochéessaaihmaachik.
Jews kootéesh dak ak kootásseesh dak héeleen kukaa bilaxpáakuum hilíilak dáasaasak íchissheesh bíiluk.
Akbaatatdía hilíasheem ammaaihchiláakuuhchem Hosea huuash baalaáchik.
“Bilaxpáakuum bii beéssuuash hilaakée balasáasak “bas bilapáake” baawihmaachik.
Bilaxpáakuum awáchisshisseesh hilaakée balasáasak “bas awáchisshe” baawihmaachik.” hek.
Ammasshipúua baapshíishiaahe Akbaatatdía kuss hilíasheek.
“Bas bilaxpáake díi hawássuuk.” hehtaa hilaakée “Akbaatatdía baa ii baa koochihtéesh is bilaxpáake díiluk.” hek.
Haak Akbaatatdía ammaaihchiláakuuhche iháam Isaiah huuash hiisáa iláak hilíasheek.
“Jews ahó ii biichiliakáate chimmíssuuash binnáaske koolíiluash ko kala kootúuhtaa kootáa kooshtakáateem iléeihmaachik.
Akbaatatdía hinna awé áake bilaxpáakkootaa an baa chilasshihchiwíash shíassaaihmaachik.” hek.
Isaiahsh kúh hilíasheek.
“Hinné kootíihmaachik. Akbaatatdía baa iíschiisaaleeteesh baaleetdak balee ichíssaaannee bilikkuússaalak balee haawitáahiliihmaachik awaasúualahuum Sodom dak Gomorrah dak ala kootúua.” hek.
Jews kootéesh dak Baleiichiweeítcheesh dak
Hinna íwahkoosheeweesh xaxúa Jews ak kootásseesh ihch annawéewiassuuhtaa kalakoon Christ saakúuash kaláttaak Akbaatatdía ilíikalattuum annawíhchek.
31-32 Heehtaa hileen Jews kootéesh kuk Akbaatatdía bíassaak kootáa iléelak hiliatuuk. Itchihk báheelia íilaa ammaa an díoo al ítcheesh ihkaláttaak kootáa Akbaatatdía annawéelak hiliatuuk. Baleilíiaakaxpissee an díoo baatcháattaak ii ihch annawéewioohtaa báheelia aliilúuleetak. Hinna biím an daáu kooléesh alapiiák awé alakúkkuuwak áaahkuuk. Jesus ala shéesh ko bíiash koók.
Baawaalaáchim Baaxpéesh awúuan an baalaátuuash Akbaatatdía hilíasheek.
“Ikaalah. Awám Israel huum kúh Zion haak ii dáasaasuuash koon Jews kootéesh héeleen biím bulushíilak hawá ii awé alakkúkkuuwak ii ámnichiohmaachik.
Ko bíiash iichúuluuash koók. Heehtaa ak kalátcheesh iixaxúa batchooléeoleetak ihkulupíooleetiihmaachik.” huuk.
Bas bilaxpáakkaatuu hilísh ammaa awóolitbako Akbaatatdía kuss an bahchiwakáak baatcháatbaak bas bilaxpáakkaate Jews kootéesh ilíhkaakuulak baliachik.
Akbaatatdía baa hilakuuwíakaasak chilaschitáahinmioom éwahchetaahilik. Heehtaa an baa hilakúuash ala kootéesh alaaxtúua ii xíassaak.
Akbaatatdía bilaxpáakeem an baa annawíhche éhkuuleetak. Itchihk íilaataahilia bale baa íkuchkim díak ii ihch annawéewiook.
Christ ammaa an díawilikkuuash ii baleilíiaakaxpisseesh díawaawiiilush daatdeetak Akbaatatdía kon balee annawíhchelak baliatuuk. Kooták. Akbaatatdía Christ ak kalátcheesh xaxúa annawíhcheihmaachik.
Christ biixaxúa balee iléewiak.
Biiluk Jews kootéesh Baleilíiaakaxpisseesh ammaa ala shéesh xaxúa díawuuleetak. Moses baalaátak hilíasheek. “Sapéeolahtaa Baleilíiaakaxpisseesh ammaa ala shéesh xaxúa díak Akbaatatdía ihch annawéehchewioolak kootáa iléeihmaachik.”
Heehtaa Christ ala kaláttuua ko ii Akbaatatdía annawíhche Baawaalaáchim Baaxpéesh hilíashiiok buh. “Hilíasheelaassaalak koók. “Baaiiwaakoochihtéesh kuss hawátam báakuss dáak”” (Christ ammuúss oowíam ii Baleiichiweeítcheesh bíiluss ammuúss oóhchewiak).
Christ íilaa awé kala kuss huuák balee iléewiak. Haak bale shéesh koon kala chilék. Kooták. Baleiichiweeítche ammaa ala sheetáahiluua hinné koók.
“Akbaatatdía al ilíia dáhkulaak élahkuum dalásuua awúualak.” huuk.
(Hinna al ilíiash bik ko dii baachiweéiluk. Heem ko kaláttaalah.)
9-10 Ko balee ilíiash hinnéek. Akbaatatdía Jesus bale shée koon kaka chiléhchem balasúua awúuan éwahkuulak Akbaatatdía balee annawíhcheihmaachik. Haak baa héeleen baláak “Baxxiilaatúuash koók.” buulak Akbaatatdía balee ilíiawilikkuuihmaachik.
11-12 Jews kootéesh dak ak kootásseesh dak xaxúa kan bach kala kootúuk. Heem Baawaalaáchim Baaxpéesh Christ ii iláak hilíashiiok.
“Sapéeolahtaa kaláttuulak daasúua xawíissaaohmaatak ammaa ilusshítuuleetiihmaachik.” huuk.
Heem ak kalátche xaxúa Axxiilaatúua koók. Ak kuss chiwakáak ak bakíia xaxúa baa áatchelakaashihcheihmaachik.
Akbaatatdía ammaaihchiláakuuhchem Joel huuash baalaátak hilíasheek. “Sapéeolahtaa Baxxiilaatúuash dáasaasuulak kulustakuúihmachik.”
14-15 Baawaalaáchim Baaxpéesh kúh hilíashiiok. “Itchiwík. Akbaatatdía baam chúuss ilíiash duúot baa héeleen iláak Baleiichiweeítcheesh al ítche ii iichiweéiluk.” huuk. Heehtaa Akbaatatdía baa déehchessaalak sapéen chiwaakuúk he? Haak Baleiichiweeítcheesh ak chiweéleetdak shóotaak Baxxiilaatúuash al ilíia iikukkúuk he? Iikukkúuleetdak shóotaak kaláttuuk he? Kalátchessuulak shóotaak dáasaasak iléelak hiliatuuk he?
Heehtaa Akbaatatdía kon bilaxpáake héelass déehkaakuuhtaa kooshtakáattaahilim Baleiichiweeítcheesh iikukkák ahkúxittuuk. Isaiahsh iiaxuatáahile bakáak hilíasheek. “Akbaatatdíakaataa kootdák an baláaush sapéeo ak balee kalátche?”
Heem Christ is baaaliichiwéesh ii iichiwaáush ii Jews ak kootásseesh Baleiichiweeítcheesh iikukkáaahkuuk. Hinna Akbaatatdía al ilíia iikukkúuash ii Christ kaláttuuk.
Heem koottáahilik. Jews kootéesh Christ ala kootéesh iikukkúuk. Kooták. Baawaalaáchim Baaxpéesh hilíashiiok.
“Al iláaush awé kootáataahilia híik. Kooták. Ammaa ala shiíosh baa ala híileettaahile híik.” huuk.
Kúh Israel kuhtée bilaxpáake Baleiichiweeítcheesh éhchekaashtaahiluuk. Heehtaa ammaa ala shiío díawiassuuk. Kushko Moses iiaxúa koochihk ak hilíashee koók.
“Jews ak kootásseesh ak íilaa ihchi bilaxpáakahchesseesh kóoush dii baa óolitbahchewihmaachik.
Jews ak kootásseesh baa éhkuuleeteesh ii dii daaskawíiwaawihmaachik.” hek.
Haak Isaiahsh baailíssaachissaa baa ala koottáahile baa chiwaák hilíasheek.
“Ak hilaakée bii chichíilisseehtaa bii óolapiohmaachik.
Ak hilaakée bii íkaawiassuuhtaa bihchi kuss awóowiawihmaachik.” hek.
Heehtaa Akbaatatdía Isaiahsh ihchiláakuuhchem Israel bilaxpáake ii iláak hilíasheek.
“Baa baapbishéet bilaxpáakuum an balíia díassaak bii iichúuluum kootáa awóonmaalitak sápbahchewiawaak.” hek.
Kalachii Akbaatatdía Jews daásdeeakuuihmaachik.
Ikaalah. Biiwaxúa Israelite bii kooták. Abraham is íilannee bíik. Benjamin ashammaléaxxiia ko bii hawák. An bii daáshtataatuuleetak. “Akbaatatdía ham balee iiwiátassaak is bilaxpáake Jews bíilum.” baak Heétdeettaahilik.
Baawaalaáchim Baaxpéesh ammaa ala shéesh élahchekaashtaahiluuk. Elijah huuash Akbaatatdía bakáak Israel bilaxpáake dúupiahchewiak. Heehtaa baa baapiískotaahilia Akbaatatdía is bilaxpáake koóhchek. Heem iiwiátassaak iiwiátdeetiihmaachik.
heehtaa bakálee díak hilíasheek. “Díttachissaak. Bacheé pilakisáa pilaké sáhpualichim koolák ak akbaatatdíalitdele Baal huuash kuss ishúushpattak chiwakíissuuk.” hek.
Baa baapiísko ala kooté hilaakée it kooták Akbaatatdía baa daásdeekaasheesh kalako ii Jews kootúum Akbaatatdía chilakappéesh bii kooshtakáataxpuuk.
Akian bachéesh ammaa hilúua ko ii Akbaatatdía chilakappíssaak. Heehtaa íilaa ammaa daásdeekaasheesh ko ii chilakappík. Baaleetdak bilaxpáake an baa hilúuash ko ii chilakappilák ammaa daásdee kootássaaihmaachik. Heehtaa ammaa an díawuuash ko ii Akbaatatdía daásdeeakuulak ammaa daásdee kussaak. Heehtaa baa daásdeelak ammaa hilúuash kussaak.
Heem Israel bilaxpáake al ahó iiwaachíssaak ammaa chichíilakaau óolapissuuk. Akbaatatdía ala chilakappéesh kooshtakáateesh óolapuuk. Hawéese shíishtak baa iikukkúuleetak.
Baawaalaáchim Baaxpéesh an baalaátuua hilíashiiok.
“Istúuwishihtaa baa íkaassuuk. Ahkúxuuwishihtaa baa iikukkússuuk.
Akbaatatdía an baa dasshihtúua dak daasúua dak kulusshíim baaleete dak baa ala kooté dak kal ii baa dasshihchikaáshbioolak baaleetak. Hinna baapé it kootúuk.”
David kúh ii ilíik. Hilíasheek.
“Hilísh ammaa isítchiiosh ko ii Akbaatatdía ihch alíinneettaak óochiahcheih. Awushéem awuúss xapíoh. Datchúshiih.
Istúua téexiak baa íkaassaaoh. Kootáa baa alaaxtíihmaachik. Heelak ii baa chúuss déeoh.
Heelak kalako ii baatách xaxúa ii baailísaakaaohmaachik.” hek.
Jews ak kootásseesh ham iléeihmaachik.
Heem Jews kootéesh baa ala kxawíiannioohtaa ihchichéhkaak ishtatáachisshiohmaachik. Christ iiwiátuuash kalako ii Akbaatatdía Jews ak kootásseesh ahúm ko ilíiak Jews óolichihchewiak.
Jews ak baa kalátcheleetak Christ iiwiátuuash kalako ii Jews ak kootásseesh baa áatchiluua baatcháachik. Heehtaa Jews kootúum iléewiash xaxúa atúulak kuk ammaa áatchiluuash iíschiisaataahiliihmaachik.
Hilaakée Jews ak kootásseesh díin díiluss balíiwiawaak. Bacheeiiaxpíluupeesh bii hawám Jews ak kootásseesh díiluss bii déehchek. Haak Akbaatatdía ko ammaa bii díahche ii kuss “Ahóoh.” baak.
14-15 Akbaatatdía bas bilaxpáakkaate Jews iiwiáteesh kalako ii bilaxpáake hawéeseesh xaxúa Akbaatatdía ak is koochíiash kulussáak is bilaxpáakahkaak hilísh bas bilaxpáakkaate Jews óolitdak hiliatam aaláa ihkulupíaoh. Hilísh Akbaatatdía bii chúuss baa hilák hám iléeihmaachik. Kúh Christ kaláttuulak ii Akbaatatdía baa annawíhchelak kalakoon ii ak shéem chilaák kaka bilaxpáakdak ko kala koottáahiliihmachik.
Jews biiluk baaxawuaóoshe páshkuwassee baaxpáawahkaak Akbaatatdía bakúiluk. Kootáa ko baaxawúash koochihtáa Akbaatatdía ishóochissaawaak kuss “Ahóoh.” buuk. Haak kúh balapáaleem ichíhchisshiia ítchilak alaakaashúuash kúh xaxúa kootúuk. Kúh Abraham dak Akbaatatdía ammaaihchiláakuuhcheesh dak is bilaxpáake koóum baapéem ichíssaaaneeo kúh kootíohmaachik.
Balám baáchuushipitkaate koon apáaliiluash awám Israel huuash dak Jews kootéesh ii baa xíassaak. Heehtaa Akbaatatdía alaakaashúua ham páshkak bitáaxiiak. Haak kalakoon alaakaashúum iháam shóoshuuwia apáaleesh koon axúahchek. Heem balám shóoshuuwia apáaleesh alaakaashúuash ko kan dii kala kooták hilaakée balám apáaliiosh ichíhchishiia koon bilaxxée Jews ak kootásseesh diiluk dii baa duushíhkuuk.
Heem dii baa áatchiluuash Jews kootéesh koóum ii kooták. Heem dilíiwaaiseessaalah. Hileen alaakaashúum Jews ak baa kalátcheleeteesh ii baa xíasseesh Akbaatatdía iiwiátak pásshusheesh diiluk ii ak baatcháataatdelessaalah. Díiluh dii alaakaashúuom ichíhchisshia baa duúshdahchessuuk. Heehtaa ichíhchisshiia kon dii baa duushíhkuuk. Kalaaxtássaalah.
Heehtaa dilíiwaaiseessaak hilíasheessaalah. “Heehtaa akian alaakaashúua dápasshusak bíilun an balee ala koolé díalaawialaak.”
Hinné kooták. Christ kalátchewiassuuash kalako ii pásshusak iiwiátak. Heehtaa diiluk dáhkalattuuash kuttácheesh kalako ii hinna baléesh átduuk. Heehtaa baa iáleetaatdelessaa dalásiseessaalah.
Akbaatatdía Jews kootéesh alaakaashúutaahileesh chilaschíssaak. Heem an dáhkalattuua koómnuulak “Balee chilaschíihmaachik.” dilíachissaalah.
Ikaalah. Akbaatatdía an baa daásdeekaasheesh kootáa an baa datchúshkaasheesh kalaaxtássaalah. Jews kootúum baa kxawíihiluuash ii datchúshik. Hawéechiisaa diiluk Jews ak kootásseesh dáhkalattaalakaaulak an dii daásdeeosh ii baa koochihtíihmaachik. Heehtaa koótdaassuulak díiluh dii pásshushiihmaachik.
Akbaatatdía Jews kootéesh ala koolúuash kaka chilaksakshiwíalak kootíihmaachik. Heem ala kalátchessuua koowíiolak kúh kaka koochéetaahiliihmaachik.
Akbaatatdía bilaxpáakkootaa daásdeekaashkuuk.
Bakúpkaateen hinné ala koottáahile élahkuulak “Akbaatatdía an baa íkuchke éwahchekaasuuk.” dilíachissaalah. Heem hinna ala koottáahile xíalichihtaa hilaakée dii éhchewahchewiawuuk. Israel bilaxpáakeesh baa kaláttuuleetkaassaaohmaachik. Jews ak kootássuum iléewiash baapéem Akbaatatdía kuss duúolak Jews kan hilaa baa kalátcheohmaachik.
Heelak Akbaatatdía Israel bilaxpáake xaxúa iléeihmaachik. Baawaalaáchim Baaxpéesh ammaa ala shiíosh hilíashiiok.
“Akbaailéesh awám Zion huuash koon Jews kootéesh héeleen ko kukaa húuihmaachik.
Heelak Jacob ichíssaaanneesh an batshúalituuash haawíiak xaxúa annawíhchem baa ilutchíitchissaaohmaachik.
Kooták. Shóon baa ala kxawíiannioosh bitáaxiiwaawakbiawaalak bale baa íkuchkitcheem hilaa awáxpak díawaawihmaachik.” huuk.
Kooták. Akbaatatdía Jews kooté iléeihmaachik.
28-29 Heehtaa hilaakée Jews kootéesh Baleiichiweeítcheesh iiwiátuum Akbaatatdía is koochíihchek. Kalako ii diiluk Jews ak kootásseesh dii baa áatchiluuk. Heehtaa Akbaatatdía daáskulusshiissaak sapéelak chilakappilák baa ítcheesh kuúihmaachik. Akbaatatdía is baaxaalíoo kuss al ihchi baa ímmiteesh kalako ii Jews kootéesh is bilaxpáakahcheesh it íchisshim ii kooták.
30-32 Akbaatatdía an baa páchkiishe ko ii bilaxpáakkootaa Jews kootéesh dak ak kootásseesh dak al ilíia díassaailuk. Ii kootéesh xaxúa an daásdeekaashe óowiawiak. Heem Jews ak kootásseesh diiluk baapanmasshipúua Akbaatatdía al ilíia díalaassuuk. Heehtaa Jews kootéesh kúh al ilíia díassuuk. Heem hilaakée Akbaatatdía an dii daásdeekaasuuash dilúttuuk. Kooták. Hilaakée Jews kootéesh al ilíia díassuuk. Kalako ii baapéem Akbaatatdía an dii daásdeekaasuuash kúh kaka kootáakuuihmaachik.
Akbaatatdía dáashe báaxxiiwaawook.
Akbaatatdía baatách xaxúa éhchek. Daasalakooté ak éhcheleetak. Baa an día kúh ak éhcheleetak. Baa iíschiisaaleeteesh dak an baatcháacheesh dak an dahíssee dak bahchiláshik.
Baawaalaáchim Baaxpéesh an baalaátuuash hilíashiiok.
“Akbaatatdía ammaa dasshihché ak éhcheleetak.
Baa chiwaakuuwíoolak aliilúuleettaahiliohmaachik.
Akbaatatdía baa an dákbialuua kal iíschiisaa dákuuk.
Heem ii kaka baam íiwishdiaish daatdeetak.” huuk.
Kooták. Baatách xaxuatáahilia iiléen díak xalússhihkaalaatak kalako ii annawitáahiliiak kúh ak aaláalaweesh koók. Haak baatách xaxúa ko chikittaakuukaásuulak baliachik. Bilaxpáakkootaa dáashe an báaxxiia ii baa koochihtíih. Ahóoh.
Akchiwakíim annawitáahileesh hilíatak.
Hinna íwahkoosheeweesh xaxúa Akbaatatdía an balee daásdeekaashe baatcháachim bakúpkaateen ii dii baawakáauk. An dii bilaxpáakuuash Akbaatatdía kuuák koochihtíiaalah. Heelak koótduulak dii annawíiak isítcheeihmaachik. Iwak kal an bahchiwakíiwiiilush daache koók.
Hinna awé áakeen bilaxpáakeesh an bilaxpáakuua píisshe déessaalah. Heehtaa baaleettaa dalásuua dak ammaa dáasshihtuua kulussáalah. Heelak Akbaatatdía an dii bilaxpáakuua díhch an dilúttuua kulussáalakuohmaachik. Heelak Akbaatatdía ammaa dii díahkuuash dak an baa ítche dak an baa isítchee dak an dii bilaxpáakuuash al annawitáahinnuua élahchelohmaachik.
Akbaatatdía bacheeiiaxpíluupeesh bii hawáhkaak hinna an bii baaláhke bakóosh ii dii baánmalaaush ii íkuxxache díiluss hilíasheewaak. “Bii baatcháachik.” dilíachissaalah. Haak díhchi báaxxiilaassaaliiilush daachik. Itchihk bilaxpáaktaahinnaalah. Christ an dáhkalattuua ii Akbaatatdía bale baa eétitcheesh dákuuash élahchekaashdohmaachik.
Balee axúa baa shíishiaahe ahák baatcháachik. Haak ala xatáaush shíishiaahuuk.
Kúh bii ahúhtaa akchiwakíia biiluk balee bilaxpáakhawatak bale axúa hawátdak ko kala kooták. Heehtaa an baa díawuua shíishiaahik. Akbaatatdía bale baa eétitcheesh bilikkúuash hawátdak baatcháachissaak xaxúa bach kuxxúuk.
Akbaatatdía ii íkuxxache bale baa eétitchim ii balee díahcheesh ii is bilaxpáake bahkuxsúulak hiliachik. Heem ammaa dii díahkuua díaalah. Hinna íwahkooteesh Akbaatatdía dii ihchiláalakuhchelak dilíilak an baa dáhkalattuuash ii dialaaliiilush daachik.
Dii baa baáliliihkuulak díalaaliiilush daachik. Dii baa kuxshíhkuulak díataahilak baa baa íluuaalah. Dii bacheeítchihkuulak díhkualassaalah. Dii baa daásdeehkuulak díak ii dalásittaalah.
An baa aláchissuua díataahilak baa kúassaalah. Baa kxawíiash kuk dúupiak déehkaalah. Akbaatatdía baa al ítchihcheesh díhchi kuss daxchitáahilaalah.
Bale baa íchissheesh ala koottáahile ko ii díaalah. Haak bat chikitcheekaásaalah.
Deéla díishihtassaa baa hilikaásaalah. Akbaatatdía ko baa díalaalakuuash dalásuua díak akúkussahkeesh aaliíaalah.
Akbaatatdía ammaa kulusáawilikkuuash dilíatdak dalásuuash xawíihchessaalah. Baam ihaakkéelitdaht baakoon káalah. Haak kúkkan chiwakáakaalah.
Akchiwakíilakupuuash ham baa kúuwuulak kuxsáalah. Baa iháaulahtaa kootáa dilíachissaa óolaachissaa kussáak baa duushíhkaak óotchia alaxapúua díakuuaalah.
Akbaatatdía bakáak hileen ak dii baailíshehcheleesh baa al ítche ko kuss kaalakuuáalah. Baa ala kxawíiash kuk baaleetak.
Baaihkammáatuulak díiluh áxpak baalíhkammaataalah. Haak íiwuulahtaa díiluh áxpak díiwaalah.
Bilaxpáake xaxúa daásdeeak bach kuxxáhkaalah. Díiluttat ak íttaatdelessaalah. Bale baa hiléem ii díhch asíitahchewiassaalah. Itchihk dii baa íaleetassaa cheeshdáa baa hilák áaahkaalah. Haak éehkoon ak baa éhchekaasaatdelessaalah.
Deéla bilaxpáakeem baa kxawíiam díiluss díoolak bakálee diiluk koochéessaalah. Bilaxpáake xaxúa baa al ítchihkuuash díawiaalah.
Kúkkan kala sáapdialaalaht baawishkáa bilaxpáake áxpak ítche áaahkaalah.
Biilápaachawachissheen Baawaalaáchim Baaxpéesh hilíashiiok. ““Ak baa kxawíiash bíilaa bakáleesh díawaawiik.” hek Akbaatatdía.” Hinna íwahkooteesh díilaa baa bakánniawiassaalah. Akbaatatdía ko díahkaalah.
Itchihk Baawaalaáchim Baaxpéesh ammaa ala shiíosh díaalah. “Dís kootáaush alíisuulak eekuúaalah. Iiwakatuulak bilisshíihkaalah. Iwahkootduulak biláaxahcheem isshéeleem dápaxxuulak ko kala kooták.” Kooták. An dii an díakxawiiosh ii baa ilutchíittak baailusshítak áaahkuohmaachik.
Baa ala kxawíiash díhch ipúahchessaalah. Itchihk baa al ítcheesh ii diiléen dípuaalah.
Akchiwakíia baleilíiaakaxpisseesh díalaaliiilush daachik.
Akbaatatdía hileen bacheeítche xaxúa kon pátchiik. Heem ii koolúua koók. Koon dúushiia shóohkeewialaht díaihmaachik. Biixaxúa bacheeítcheesh ammaa íkuchkuua díawuulak koók.
Hinna íwahkooteesh sapéelahtaa bacheeítchim iichúulelak Akbaatatdía ammaa páchkiishe ko iichúulek. Ak koochéewishdak ko bacheeítcheesh ishóoche aaliiohmaachik. Iilaa ihchi díak.
Sapéelaht ammaa an día ítcheelak an baa chilíileetak. Heehtaa ammaa an díash kxawíialak kuk ihchi baa aahíiihmaachik. Baa al ítche díaluuash kalako ii hinna bacheeítcheesh dii al iláaulakoosh ítcheeihmaachim ammaa dachílaauleetak.
An baa hilé ítcheelak ii Akbaatatdía ko baa hilakuulák ko kala kooták diin dii díalakuuk. Heehtaa hinné kalaaxtássaalah. Dii datchúshbioolak ko díaihmaachik. Heem baa ala kxawíiash ko díaluulak dachíliiliiilush daachik. Akbaatatdía ishkawáashe koóm ak baa kxawíihileesh Akbaatatdía kon baa datchúshihchek.
Hinna íwahkooteesh hinna bacheeítcheesh al ilíia díaalah. Dalásawuuan an díalaaliiish daache koóm élahkuum koótduulak iiwaaláasshihche ítchiihmaachik. Heehtaa koótdaassuulak dii datchúshiohmaachik.
Haak shóon hinna bacheeítcheesh an baa hilé ítcheelak Akbaatatdía ko baa hilakuuák baa annawéelak hiliachik. Kal ii íwahkooteesh kúh díixaxua baakakíiwishdialuuash biipé hawák.
Baa an dákdiiilush daache kuuáalah. Bálee ii baakakíiwishe shíishiaahe díaalah. Hileen bacheeítche xaxúa chikittaák bilaxpáakashteehkaalah.
Bach íchissaalah.
Dís baa íiwishdeetuua íiwishdialaalakaaliiilush daachihtaa bale baa íchisshe kuk íiwishdeetam ii díakaalah. Sapéelaht baa íchisshilak baleilíiaakaxpisseesh ammaa ala shiíosh kan díak.
Sapéelaht áxpiisshiia íchisshilak iáxxohchessaak. Aláxpiisshiia al aláchissuuash ii baleilíiaakaxpissheesh xaxúa díalaataahinnohmaachik. Bale baa íchissheesh baleilíiaakaxpisseesh kal ichéeshkussahkeesh koók.
Hinné díalaalohmaache biiwiílaalik.
Hinna íwahkooteesh awé ammaa ala kooté élahkuum Christ ala chisshíiwiash kala saskáatam élahkuum kan díttaak díhchichehkaalah. An bahkaláttuuwassee ko baapé baa ala kxawíia koon balee ala kulustakuuwíash it shíak. Heehtaa hilaakée kala saskáatak.
Hinna óotchiash kúh itta uhpé híilaam baapéesh kúh kala húuk. Kooták. Hinna awám kxawíiash koon an balee bilaxpáake kala itta uhpé híilaak. Baa ala kxawíia ala chihpashé kooléesh kala koómmuulak koók. Chíisbishe it balee dichíssaa it baappaá balee dusshúuataaliche ii díawuulak koók.
An bihch an buluttúua annámmuulak bilaxpáakuum ala saashiiash kooléesh ko kan balee kala kooták. Koótbaawiiilush daachik. Hileén baa isshiiák káaxxuhtaak kootáa baa iluchíittuuleetak baa ilusshítuuleetak bat bulúuak bach ilíitaak baa óolitak kootéesh díassaalah.
Itchihk Baxxiilaatúuash Jesus Christ díhchi koosáhtakaattaakaalah. Ammaa kxawíiannialaalissalakaaush koochéessaak al ii koótdaawialuua díassaalah.
Akchiwakíilakupeesh chilasshihtakaássaalah.
Hawátuum an baa kaláttuua kooshtakáatuum baa íkuchkishiishiaahe al ii ihchi baailíshehkuuash iiwiátassaak sapíhkaalah. Heehtaa an díailush daache ii áxpak baa aashtáchissaalah.
Bilaxpáakuum an baa kaláttuua ii sáapdaht duusúulak alíatdeetak. Heehtaa baa iháaum daásduupak alatshíia baa al apáale kuttát duusúuk.
Hawátuum bale baa duushé shóoteeht duusúuash ak koochéesseesh awássaahchessaalah. Kúh hawátuum sáapdaht duusúuash Akbaatatdía kon alíatdeetahchem ak ilúkduushisseesh chilasshihchíssuulak koók.
Bacheé ihéem ishkawáashe chilasshihchiwíassaalah. Axxiilaaché ishóocheen iluú xuh xapdáhtaa Baxxiilaatúuash iluúhchewialak kootíihmaachik. Akbaatatdía bilaxpáake sáapduusuulahtaa annawíhcheihmaachik.
Bilaxpáakuum an baa dasshihtúua “Akbaatatdía al íkee baapúum itchikaasáak hawéese kootássuuk.” hiliatuuk. Baa iháaum kúh baapé xaxúa bach kala kootúuk. Bíilaa ammaa basshihtúua al ítche ko díawaawiiilush daachik.
Hinna íwahkooteesh bilaxpáakuum baapéet kuttách ítchikaashihkaak ko ii Baxxiilaatúuash chikitcheewíook. Hawátuum ko baapé ítchikaashihchessuum ko ii Akbaatatdía chikitchéessuuk. Ammaa duusúuash ii Akbaatatdía kusseé “Ahóoh.” huut ko ii Akbaatatdía chikitchéeiluk hawátuum bale baa duushé shóoteeht duusúuash dak hawátuum bale baa duusúum ak duushbíasseesh. Hileen baa an duushé dilúsuu xuh dilúshissuulak shóokaalaht xawíissaak alíatuuleetak. Hileen an baa dáhkalattuua shóokaalaht xawíissaak alíatuuleetak.
Bíilaa bihchi bilaxpáakbahchessuuk. Kúh bíilaa bale shée díawaassuuk.
8-9 An balee bilaxpáakeesh Baxxiilaatúuash kootíiawaawakuuk. Deéla baasúulahtaa Baxxiilaatúuash ala kootáhche koók. Christ saák kaka chilaák bilaxpáake xaxúa Axxiilaatúua koolák hiliachik ak bilaxpáakeesh dak ak shéesh dak. Heem it balee bilaxpáaka xuh baasúulak Baxxiilaatúuash it balee baaláhkak.
Koottáahilik. Biixaxúa Akbaatatdía al awáache ishóoche biíwohmaachik. Heelak koon balee chilasshihchíihmaachik. Diiluk baa íkuchkishiishiaahe dáhkalattuuash bilaxpáakuum díasseesh chilasshihchíssaalah. Haak diiluk ko baa íkuchkeesh dáhkalatchessuuash bilaxpáakuum díash kúh awássaahchessaalah.
Baawaalaáchim Baaxpéesh an baalaátuuash hilíashiiok.
“Dís Akbaatatdíoo bíik. Ammaa ala sheewée koottáahiluuk.
“Akbaatatdía díik.” haak bashóocheen ishúushpattak bii chiwakíiohmaachik bilaxpáaktatchiia.” huuk.
Hinna íwahkooteesh kalako ii biixaxúa sáapdiawuulak dak sáapii koótbuulak Akbaatatdía baachiweéwohmaachik buh.
Dakúpuua iháass aaléessaalah.
Heem bat chilasshihtáaahkussaalah. Itchihk hilaakée daláse díak dakúpe kuss baa iháatchessaalah. Koótdaaalahkuulak aaláa ámmitak baa ala kxawíia kuhchisshíioh.
Baxxiilaatúua Jesus balee hawátkaateesh kalako ii bale baa duushé xaxúa baa ashítdeetam éwahchetaahilik. Hawátuum kúh bale baa duushé ham ii baa ashíchim haak kaláttuulak kusséesh kala kxawíik.
Bale baa duushé ham ii akchiwakíilakupeesh iáxxolahkuulak kusséesh bale baa íchissheesh kal ii díalaassuuk. Dalátaawuuash ii baa iáxxohchessaalah. Aaláa ii baa kxawíihilak iháass déeoh. Kúh Christ kon saakuúk.
Akbaatatdía an bacheeítcheesh sáapdilusak sáapishdiilak kuk dasshihchíssaak. Itchihk Akbaatatdía an balee an díahche kan díaalah. Haak Baleiláaxbaaxpeesh baa annawéesh dak al ítche áalahkuuash dak deéla bale baaihkammáacheesh an bilikkuuwíash koóuk.
Heelak an dii ala kootúuash kalako ii Akbaatatdía dii isítchiiom hawéese kúh dii chikittúuk.
Hinna íwahkooteesh hileen akchiwakiiwakupuuash awáxpak ítche áawahkuuwiawaawiiilush daatak an baa bahkaláttuua kannaa bat bahkuxshíwiiilush daachik.
Bale baa duushé ham dilúsuua ii ak baa kalátcheem an baa kaláttuua baa haámnaalak duushíssaalah. Bale baa dúushé xaxúa alíatuuleetahtaa baam dilúsuulak kalako ii baa ihéem ii baa kxawíiannialak ammaa dilúshe duushíssaalah.
Ilúkdilushi xuh baáchuuwilaxxee ishdíi xuh baa sáapaacheem díaluulak hileen akchiwakíilakupeesh ii ihchi kxawíiailush daatdak baa iháattaak baa kxawíihiluulak koochéessaalah.
Baa íwahkooteesh ii sáapdahkalattuulak diilaxúa dak Akbaatatdía dak díiluttach éhkaalah. Bilaxpáakeem baa an día “Annawík.” hilíatdak kalako ii baa ilusshíchissaak ii daásitchikaashik.
Sáapeem díaluulak bale baa kalátche koolássaalak baa kxawíiannialuulak ko kala kooták. Bale baa duushéesh dilúsuulak annamnák ii dalásduupdak an baa dáhkalattuua koolássaam Akbaatatdía dii eéssaaohmaachik.
Baa ihée chilastáalah diiluk baaleetak.
1-3 Hinna íwahkooteesh Christ hinna awé kuss húua ii ihchi daásitchihchewiassaak. Itchihk Akbaatatdía ko daásitcheewiak. Baawaalaáchim Baaxpéesh hilíashiio dáhchichelahchek buh. “Bilaxpáake dii íiwaaxak huuhtaa ala koottáahileesh bii bii íiwaaxuuk.” huuk. Hinna íwahkooteesh hawátuum balee héeleen an baa kaláttuua baatchaatáauk. Heem ak kootásseesh bahkuxshíwiiilush daachik. Hawátuum bale baa íkuchke shíishiaahe ak kalátcheesh aliípdeetbahchewook. Bíiluttachkaak ammaa ii balee daásitche kuttát bahchichíilissaawook. Itchihk akchiwakiiwakupuuash ko bahkuxsák ko daásitchiwaawiiilush daatak bilaxpaaktaahiláaum ammaa kaláttuuash kannaa áxpihcheohmaachik.
(Baapammasshipúuash Baawaalaáchim Baaxpéesh awúuan ammaa baalaátuuash ii baa éwahkaak deéla ammaa ala shíiosh ii balasátchutak an baluúo chichúchik. Kalako ii an baa biáwuuwishik.)
Akbaatatdía balee daasátchuchihkaak an baluúo chichúttaak hilísh Christ Jesus píisshe itshannéetaa daláak ii bach ilíilahkalattaak dii koowáteeak kalako ii ítche áalahkuuk.
Kúmmaam dáaptuua hawátdak ko kala kooták Baxxiilaatúua Jesus Christ Iilápxe Akbaatatdía dáashe díixaxua báaxxiiluulak baliachik.
Jews ak kootásseesh Baleiichiweeítcheesh kúh kal iikukkúuk.
Christ dii ii biátassaam díiluh bach iiwiátassaalah. Koótduulak bilaxpáake an dii íkuua Christ ala kooté dii kootdák Akbaatatdía dáashe báaxxiiaohmaachik.
Christ biiluk Jews ammaa an díawilikkuuash kalaaxtássaalah. Ii koochéesh Akbaatatdía baa ala sheé díait ko ii baa xíassaahchewiak. Iwak díak Akbaatatdía Abraham dak Isaac dak Jacob dak ala kuss ihchi baa ímmiteesh kootáhchewiak.
Haak kúh Jews ak kootásseesh Akbaatatdía an daásdeekaasheesh ii dáashe báaxxiiak kuss “Ahóoh.” huuk. Baawaalaáchim Baaxpéesh awúuan ammaa baalaátuuash David Akbaatatdía kuss baláxak hilíasheek.
“Hileen Jews ak kootásseesh héeleenmaalak díss hilíasheewaak. “Akbaatatdía díik.” baawiik.
Haak iichiwakáauwuua ii daláshe báaxxiiwaawihmaachik.” haak
kúh iháahte
“Jews ak kootásseesh baalíhkammaataalah. Akbaatatdía is bilaxpáake áxpak baalíhkamaataalah.” haak
kúh iháahte
“Jews ak kootásseesh díixaxua Akbaatatdía dáashe báaxxiiaalah. Bilaxpáake díixaxua dáashe báaxxiiaalah.”
Kúh Isaiah huuash koóm Akhuuwíash Awóonmakaaush ii hinné baalaáchik.
“Jesse huua ichíssaaannee héeleen hawátam huuwíak. Jews ak kootásseesh is bacheeíttuuash koóihmaachik.
Hilísh Akbaatatdía ammaa biáwuuash ammaa bahkaláttuuash kalako ii dalásitchishtak bach ilíilahkalatchelohmaachik. Baleiláaxbaaxpee an baatcháache ii Akbaatatdía an baa biáluua kannaa áxpihkaalah.
Paulsh an baalaáche is biipé hinné koók.
Bakúpkaateen díiluh baatách xaxúa élahcheliiilush daache kal élahkuum biiwaxúa bíh éwahchetaahilik. Kúh bat baánniliiitchilaawialuulak kootíihmaachik. Díinnaxuoo baa dalásdeekaasuum bíh éwahchetaahilik.
Heehtaa ammaa balaácheesh awúuan hám bakúpkaatuu dii bahchilastaachíssaak baa shíishiaahe dii chichéhchewahchewiawuuk. Ii kootéesh Akbaatatdía bii dáasaasak Christ Jesus bii baa hilakuúhchewiak Jews ak kootásseesh Baleiichiweeítcheesh bii chiweéhchek.
Akbaatatdía is Baleiichiweeítcheesh an baachiwéesh ii ammaa an díaweesh akchiwakíiwacheeitche an baa hilúuash ko kan bii kala kooták. Heem Baleiláaxbaaxpee Jews ak kootásseesh annawíhchelak baliacheesh kalako ii Akbaatatdía ko kuúohmaachim isítcheeihmaachik.
Hinna íwahkooteesh Christ Jesus balee hawátkaatam Akbaatatdía an baa díawaawakoosh basítchiwaak.
Christ an bii chúuss baa hiléesh kuttách baa bahchilastaachíssaa ii baláak ammaa ala sheewéesh dak ammaa an diáweesh dak kalako ii Jews ak kootásseesh Akbaatatdía ammaa an díahcheesh díoolak baliachik.
Heem Akbaatatdía ii bii baa hilák áalammaahiluum an baatcháache ii díash dak Baleiláaxbaaxpee kúh an baatcháacheesh dak ii hawass baaláweesh Jerusalem kalakoon aa awám Illyricum huuash dáaskeesh kootáa hinna Christ is baaaliichiweeítcheesh baatách xaxuatáahilia shóoleeht dakkátbaak.
Baa ihéem an baa baachimmíhche áakeen baa áxpiwahchewiawaassaa biiwaachíssaak baa díawaak baatcháatbaak hinna baleiichiweeítcheesh bilaxpáakuum Christ it ii iikukkúuleeteesh baachiweewiáwaak.
Baawaalaáchim Baaxpéesh hilíashiiok.
“Bilaxpáakuum ii kuss áxp iichiwaáuleeteesh dak iikukkúuleeteesh dak shóon ala koottáahile iikukkúulak éhcheohmaachik.” huuk.
Paulsh Rome kuss déewiak.
Hinna íwahkooteesh puuchíta díiluss boowiáwaawehtaa biípbisak anmeéleetiik.
Heehtaa hilaakée hilihtée ammaa díawaawiawee kan biháalak báalee sáawaacheem díiluss boowiáwaak anmeéleetak
Heem hilaakée kala koótbaawiik. Awám Spain huuash kuss baaléewiawaak awóochiak dii awákaawiawuuk. Dii awáxpak koon baalitéelitak kan baaléewiawaalak bii dáhkuxshilak baliachik.
25-27 Heehtaa Macedonia dak Achaia kuhtée akchiwakíia daashístaak bálee dúttak Jerusalem kuhtée akchiwakíicheeshkaate ii kuxshiwíook. Iilaa daáskootak díoohtaa kootáa Jerusalem kuhtée Akbaatatdía is bilaxpáake kuxshíilush daachík. Jews kootéesh baleiichiweeítcheesh ak kootásseesh kuss aaluúok buh. Heem kúh Akbaatatdía ammaa ala kúuash ham ii Jews ak kootásseesh hileen Jews kootéesh kuxshíilush daachik. Heem it boossáa koochihk Jerusalem kuss baaléewiawaak Akbaatatdía is bilaxpáake ak kooléesh ko bálaaum ii kuxshiwíoo ko aawaaléewiawaak.
Iwak biháalak hileen bálee an dúttuuash xaxúa bahkukdák kalakoon Spain kuss baaléelak hilaa dís ashbínmaanmiik.
Eehkuhtee baalák Christ is baleiichiweeítche koon baa ítche ahóom díiluss aawoówihmaachik.
Bakúpkaateen bale baa íchisshim Akbaatatdía Iláaxpaaxpee bilikkúuash dak Baxxiilaatúuash Jesus Christ dáashe ii díawaak dii baawakáak bii áxpak Akbaatatdía kusseé chiwakáawakkaasaalah.
Akbaatatdía bii íasseelak hileen akchiwakíissee Judea kooléesh bii díakxawiiassuulak Akbaatatdía is bilaxpáake Jerusalem kooléesh an bahkuxshiwiáweesh kootdák ii daásittuulak ii chiwakáawakaalah.
Akbaatatdía daasalakootéesh koolák díiluss boówihmaaachik. Kalako ii hilaa balásittak bihchissák bach awáxpak baawihkammáatbuuk.
Hilísh Akbaatatdía an dii bilaxpáakuua itche dii dahkúhkuuash díixaxua dii áxpak koolíih. Akbaatatdía kootáhkaalakuulak bahchiwakáak kusseé “Ahóoh.” baak.
Paulsh bilaxpáakuum kuss “Shóotaachi?” hek.
Bakúpuua Phoebe huua Cenchreae kuhtée akchiwakíialaxuache is bacheeíttuua hawám bale baa íchisshe ko bíash áappaa díiluss déewahchek.
Díixaxua díiluss “Shóotaachi?” baahtaa hilaakée hinné baawalaátak ii dii héeluuan hám dii balasáashbiawuuk.
Priscillash huuash dak Aquilash huuash dak “Shóotaachi?” baak. Bii áxpak Christ Jesus baa hilakuúk buh.
An bilaxpáakuua ihchi baatcheesshíiak bii kuluschiwíook. Kusseé “Ahóoh.” baak. Heehtaa bittáchissaak Jews ak kootássuum akchiwakíiash xaxúa kúh kootúuk.
Haak akchiwakíialaxuahcheesh aasúuo kooléesh kusseé “Shóotaachi?” baak. Kúh biilápaachkaate Epaenetus huua kúh kusseé “Shóotaachi?” baak. Haak Asia kuhtée Christ ak kalátchewassaakaasheesh koók.
Kúh Marysh kusseé “Shóotaachi?” baak. Baa hinnákuua baatcháatcheik.
Kúh Andronicus dak Juniash bas bilaxpáake hawúum kusseé “Shóotaachi?” baak. Bii áxpak anmaalaxtúuashe ishkawúualuuk. Hileen bacheeiiaxpíluupeesh hileen bacheé dúupta ammaa iisaléhchekaasuuk. Bii iíschiisaa kukaa akchiwakáauk.
Ampliatus kúh kusseé “Shóotaachi?” baak. Baxxiilaatúuash kon baaláhkam bii biilápaachkaatak.
Urbanus kúh balee áxpak Christ baa hilakúuash dak biilápaachkaate Stachys dúupta kusseé “Shóotaachi?” baak.
Kúh Apelles huua kusseé “Shóotaachi?” baak. Baa chúuss déekaashe dakkaták Christ ala kaláttaalaacheesh xíassaahchek. Aristobulus huua dak aasúuishkawuuash kúh kusseé “Shóotaachi?” baak.
Kúh Herodion bas bilaxpáake hawám kúh kusseé “Shóotaachi?” baak. Baxxiilaatúuash ak kaláttuum Narcissus huua aasúuishkawuua koolúuash kúh kusseé “Shóotaachi?” baak.
Tryphaenash dak Tryphosash dak biilápaachkaate Persis Baxxiilaatúuash baa hilakuuák baatcháattuuash kúh kusseé “Shóotaachi?” baak.
Rufus Baxxiilaatúuash an baa hilakuúm asíiteesh dak isahké bii dáake ko kala koótcheesh dúupta kúh kusseé “Shóotaachi?” baak.
Asyncritus dak Phlegon dak Hermes dak Patrobas dak Hermas dak akchiwakáaum áxpak chiwakáaush kúh kusseé “Shóotaachi?” baak.
Philologus dak Juliash dak Nereus dak akúpbiakalishte dak Olympas dak Akbaatatdía is bilaxpáake xaxúa áxpak chiwakáaush kúh kusseé “Shóotaachi?” baak.
Háwattan bach alákuulak “Shóotaachi?” haak bach baa iháahchessaalah. Hilihtée akchiwakíialaxuacheshiishiaahe xaxúa díiluss “Shóotaachi?” huuk.
Paulsh an baa baáliliia ii háakeesh
17-18 Biilápaachkaateen dii baawakáauk. Díhch íassiiaalah. Bilaxpáakuum dii bach ilíichihchewioosh dii baa bachílapeehchewioosh baa iháass aaléewioosh an dii baachimmíhkuuwasseesh ko iichúuluuk. Ko bilaxpáakeesh Baxxiilaatúua Christ baa hilakuússaak. Itchihk íilaa daasalakootúua kuttách ko díawiook. Ilíiehkaak ilíiitchikaatak ii bilaxpáakuum baa al attáleetaachkaateesh kúailuk. Kooxiíssaalah.
Baleiichiweeítcheesh ammaa ala shiío díaluum akchiwakíia shóoleeht éhkuuk. Ii balásittak baawihkammáachik. Ak baa éhcheleetdessaa kalako ii baa ítche ko díalaak baa kxawíia kooxdiíssaalohmaachik.
Ko bilaxpáake kooxdiíssuulak Akbaatatdía Chíisbishe kala shíassaa an baatcháache haawéelak dís daátdaalohmaachik. Heelak an dii bilaxpáakuua itche dii dahkúhcheohmaachik. Baxxiilaatúuash Jesus Christ dii baa áatchinnaachihcheoh.
Timothysh bii áxp baa hiléesh kúh díiluss “Shóotaachi?” hek. Haak Lucius dak Jason dak Sosipater dak bas bilaxpáake hawúum kúh kootúuk.
Tertius huua bíik. Paulsh is ak baalaáchkuuash bíik. Heem bíh bii akchiwakíim díiluss “Shóotaachi?” bíh baak.
Gaius díiluss “Shóotaachi?” hek. Akchiwakiialaxuahcheesh aasúua koon chiwakíiiluk. Haak Paul bíim bíh hileén baalichíik. Erastus hinna awaasúualaho is akbálaakulaau koóm dak akchiwakíiwakupuua Quartus díiluss “Shóotaachi?” huuk.
Baxxiilaatúuash Jesus Christ díixaxua dii daásdeeakuuoh. Kootáhkaawilikkuuih.
Paulsh hinna ala chiwakíia ii iháalik.
hilaakée kan baa ala koottáahileesh aaiikuschík. Akbaatatdía ammaaihchiláakuuhcheesh Christ al ii baalaátuuash Akbaatatdía balee chiweetaahiláak “Baa chiwáalah.” hem koótbuuk. Baa ii baa koochihtéesh Jews ak kootásseesh alakuluushíishiaahe xaxúa kaláttuulak kalako ii ammaa an díahche díoolak hiliachik. Iwak díawuua ii al ilíia koottáahileesh ko ii kaláttuuk.
Jesus Christ ammaa an díash kalako ii hilísh bilaxpáakkootaa Akbaatatdía kuttáchkaateesh baatách xaxuatáahilia éhkaalaacheesh dáashe báaxxiio ii baa koochihtíih. Ahóoh.
Paulsh GALATIA kuhtée akchiwakíialaxuahcheesh ala kuss baawaalaátdeehcheesh hinné koók.
Hinna baa baalaáche bassáachiahte hinné koók.
Paul huuash bíik. Hinna baa baalaáche díiluss déewahkuuk. Jesus Christ bacheéom alapátcheesh bii hawáhcheesh ko dii chichéhchewahchewiawuuk. Bilaxpáake alaxuáhchelak kon bii pátchissuuk. Bilaxpáakdak kon bii báasak bii déehchessaak. Baaleettaa Ischawúuan Dakkaasúua bale shée koon Iilápxe Akbaatatdía chiléhcheesh kon bii báasak kon bii déehkaak alapáttuuash bii achíhkuuk.
Hilihtée akchiwakíiwakupuuash an baawalaáche éhkaak iixaxúa “Itchik.” huuk. Eek awé Galatia huuash kuhtée Jesus Christ akkusschiwakíialaxuahcheesh hinné baawalaátak díilussee “Shóotaachi?” buuk.
Hilísh Baksáau Akbaatatdía dak Baxxiilaatúuash Jesus Christ dii íchisshikaasak dii daásdeekaasuulak ko ii bahchiwakáak baakoon ítche dii daachíhkuulak baliachik.
Ischawúuan Dakkaasúua Baksáau Akbaatatdía al ilíia díash ko ii íilaa baa kxawíianniawuuash ii saawilikkuúk. Bilaxpáake Akbaatatdía alaaxtúuash ammaa an díoo dak an baa dasshihtúua dak batshúook. Heehtaa Jesus saawilikkúuash baa ala kxawíia koon ii balee kulustawilikkuúk.
Haak Akbaatatdía dáashe báaxxiiwaawakaaush ii baa koochihtalaatdák ko ii bahchiwakíik. Hilísh kootíih.
Baleiichiweeítcheesh hawátkaatak iháaleetak.
Kuk kala hilaa dii awíhchish baalaáhak iháass bii baashihtéelem Akbaatatdía kak alíhchish daléewialuuk. Akbaatatdía Christ chúuss baa hilák dii dáasaasak baa al ítcheesh ko dii aaliíwiook. Hilaakée bale iichiweé iháaum bale biíssheesh bacheéom “Christ is baaaliichiweeítche koók.” helitdeleloosh ko kuss díiskussaak díiluh dáhkalattuuk. Ammaa an díaluua ii bii daásxawiikaashduuk.
Jesus al iichiwéesh baa ala koottáahileesh koók. Baleiichiweeítcheesh ihée hámneetak. Iwak ii sheewéesh bilaxpáakuum baleiichiweeítcheesh helitdeleloosh ala chiweéihaattaak ammaa ala shiío áxpihkaak ii dii baa hawátduuwiiliiak ii dii baa bach ílapeeok.
Heem baleiichiweeítcheesh ii díiluss baláaum dáhkalattuuash dúushiissaalah. Eehkoon sapéelaht bíilu xuh bilaxpáakiaxpawisheem koó xuh huuák hileén kal an baa dii baachiwaáush kulussáak iháatchelak kal ihchi xawíiam kuk kal Akbaatatdía bilée isée héelass déehchelak ko baakaalík.
Hinné hilaa dii baachiwaáhuuash kala chii sheewáawiik. Baleiichiweeítcheesh dii baachiwaáush kan díikukkak dáhkalattuuk. Dúushiissaalah. Eehkoon kal íilaa sapéelaht baa dii chiwaáu iháatchewioolak Akbaatatdía baawakáak ko bilaxpáake baa haawéewahchewihmaachik.
(Kal íwahkootak ammaa ala sheewéesh ii baa xíassaawahkaak bilaxpáakeem ko daásitchiwaalak ii baa ala sheewée dak baa an díawee dak ko ii bii sapéelak baliachissaak. Ammaa díaweesh Akbaatatdía ko kuttách díawaawakum ko ii daásitchiwaalak baliachik. Baaleettaa ammaa díaweesh bilaxpáake ii bii isítchiiolak it baliatdak Christ ammaa díawaawakoosh akúkussahkee aawaássaawihmaachik.)
Hilíatam kalako ii Paulsh bacheeiiaxpíluupe hawák.
Ikaalah bakúpkaateen. Hinna baa dii baachiweewiáwuuash éhchekaasak kalaaxtássaalah. Hinna baleiichiweeítchim ii dii awáxp biichiwaáush bilaxpáakan díassuuk.
Baaleetak bik éehkoon bilaxpáakdak kon bii éhchehchessaak. Haak kúh éehkoon bilaxpáakdak bii baachimmíhchessaak. Jesus Christ koók ak baatát bíssee baa xíassaahcheesh.
Iísko an bii bilaxpáakeesh an dii chiwaáush kuk kala koók. Jews kooté ala chiwakáaush koótbaak díawaakaashik. Haak “Akbaatatdía ak kuss chiwakíikaatcheesh cheesúuk.” baliachissaa baailíshekaashbaak baa haawitáahinmaawiawaawaalichik.
Deéla Jews ala chiwakáaush akúkussahkee aawaám an baa díawee bii al íkuxxate ammaa hilúua iíschiisaa bii koolák. Haak bas baaxaalíoo ammaa balee baálilaaush an bilaxpáakuua ammaa chikittúuash kootá dak ko ii bihchi baailíshekaashbaak.
Heehtaa bii anníihiissaahtaa basahké dáakisshe koon kal an bii al apaahnéesh kukaakan Akbaatatdía an bii daásdeekaashbakoosh ko ii bii dáasaasak bii ilíik.
Daasalakootéesh dáakbacheesh bii éhchehkaak Jews ak kootássee héeleen dáakbacheesh is baa al iichiweeítche baachiweelák hiliachik. Koolaléesh “bale iichiweeítcheesh huua sáapa xuh” baak baaík bahchiwáxxussaak.
Baaleetak koolaléesh awaasúualaho Jerusalem kuss baaléessaak bii iíschiisaa Jesus alapátcheesh awáxp biichiweewiáwaassaak. Itchihk kootáa awé Arabia huuash ko kuss baaléek. Haak kalakoon awaasúualahum Damascus huuash kuss bahchisshíik.
Akbaatatdía koóm dáakbachee bii íkaahcheesh kan báalee dáawiiliche dasshipík. Heem kala hilaa Jerusalem kuss baaléek. Cephas huuash ko awákaawiawaak ii baaléek. Heem bii koolé baapé axpíchiaxxukaatak.
(Hinna díiluss baawalaátuua ammaa sheewée koottáahilim Akbaatatdía éhchek. Bii biísshissaak.)
Jerusalem baaléela kalakoon awúum Syria huuash dak Cilicia huuash dak kuss baaléek.
Koolalée awé Judea huua kuhtée akchiwakíialaxuahkaaheesh bii iikukkúuwishihtaa it bii íkuuleetam bii shóotkaashdak bii alaaxtúuk.
Heehtaa hinné bii ala kooté ii iichiwaáum iikukkaáhaaahkuuk. Baawakússeen hilíashiio xíassaak “Bacheém akchiwakíia balee baailíshekaassaak balee haawéewiash koóm baleiichiweéitchim bahkaláttuuash bilaxpáake ko ii chiwaalatchík.” huuk.
Kal íwahkootak. Heem hilaakée bii ala kootéesh ii Akbaatatdíash dáashe báaxxiiok.
Paulsh dak hawéesee Jesus ala pátcheesh dak
Heem báalee axpíshoopam dasshipím hilaa Barnabas awáxpak Jerusalem kuss bahchisshíik. Titus huuash kúh aawaaléek.
2-3 Ala koottáahile kal ii baaléesh Akbaatatdía bíss hilíasheek. “Kuss daléelak koók.” hem koótbaak. Heem ko baalák James dak Cephas dak John dak deéla hawéesee akchiwakáauwacheeitche dak awákaak. (Ak dii baálilaau hilaa díiluss duúosh koóuhtaa hileen bachéesh chikitcheekaásuuk.) Hileen bachéesh awáxpak bittátbaak kalakoon íluttach baachiweék baleiichiweeítcheesh Jews kootásseesh kuss al ii baachimmíwahkaawaalicheesh. Kooták ii koótbee ammaa díaweesh dak iísakkussee ammaa díawaawiawee dak baa annawitáahinmaam ko éhchewahchewiawaak. Kúh ittákkaataahilia ii bihchi baasshihchíwaawiawaassaak. Shóohtaa shóotdak hinna awáxpe Titus Greek kootéesh áaxxaapashkuuash kuk díassaahtaa alíatdeetahkuuk. Kooták. Ko ii íluttataattaa koótbee
hawátuum balee atkaáshdeetdelelaak bilaxpáake ham kon déehkuum balee héele koolúuk. Hilíashiiok. “Christ Jesus dáhkalattuuash ko kuttátduulak baa balappahkúuleetak.” haak ko balee kalátchehchewiook. Heem Christ Jesus an bahkaláttuuash kalako ii baleilíiaakaxpissuum bilaxpáakan díoosh kan balee isaawiaxséelasseesh ii ammaa ala sheewée ko ehkaáhmiook.
Heehtaa baa ialitdáhtaa biikukkuwiáwaalichissaa iichúuwekaasuuk. Kooták. Ii koótbuua hinna baleiichiweeítcheesh ala koottáahileesh bale biísshe ii annaachíssachihchessuulak baliatuuk. Ii koótbuua hinna baleiichiweeítcheesh ala koottáahile ko bahkulusáawalakuulak díiluh díikukkak élahkuulak baliatuuk.
Deéla hileen akchiwakáauwacheeitcheesh biixaxúa bahchikittúuash iak Jews kootásseesh ammaa baachimmíwahcheesh kulusshíissaak áxpihchessuuk. (Akbaatatdía kuk bilaxpáake xaxúa bach kuxxáhchem hileen akchiwakáauwacheeitcheesh koóuhtaa bakúteen bii baheeléelichissaak.)
Baaleettaa Akbaatatdía bii báasak bii baa aláachkis déehkaak hileen Jews kootásseesh baleiichiweeítcheesh ii kon bii kuss ilíihchem ehkaáhuuk. Heem Petersh kúh kala kooták Akbaatatdía báasak Jews ii kuss ilíihchek.
(Kooták Akbaatatdía baa héeleen Petersh páttak an baatcháacheesh kuuák Jews baleiichiweeítcheesh chiweéhchek. Heem bíh kala kooták bíim baa héeleen bii páttak Jews kootásseesh bii chiweéhchek.)
Deéla shóon James dak Cephas dak John akchiwakíiwacheeitchikaasheesh koóush Akbaatatdía ammaa bakóosh kal éhkuulak Barnabas dak biilápte balee ischiáxachiiok. Heem ii kootúua bach ilíia bahkaláttuum Akbaatatdía hileen Jews kootásseesh balee áxp baa hilíhkaak íiluh Jews kooté áxp baa hilíhchek.
Baa hawátkaatam balee koochéehkuuk. “Jerusalem koon balee héeleen baa baatcheeshkáateesh chichéhkaawilikkuuak chiwakáakuuak kuxsakuuakáalah.” huum kala koók. Kalako koótbaawaalichik. Heem an bahkuxshé kuss biiwaachíssaaik.
Antioch kuhtée koon Paulsh Petersh aliláshik.
11-14 Kal íwahkootam kalakoon awaasúualaho Antioch bii koolám Cephas húula hiiák kuhtée baakoon ik hileen Jews kootásseesh akchiwakíiwakupuua áxp baa duusák dahkúk. Heehtaa bacheéom James ak áxp baa hiléesh Jerusalem kukaa Antioch kuss duúok. Kala kuhtée diíolak Jews kooté akchiwakáaum baleilíiaakaxpissee ak aáchiweesh Cephas ko alaxaxxík. Heem kal alíass shikkúalaak hileen Jews kootásseesh áxp baa duushíssaak. Hinna ammaa an día iháatcheesh xíassaakaashik. Iwahkoocheem kalakoon hileen Jews kooté ak Antioch bilaxpáakeesh akchiwakíiwakupuuash kúh kootúuk. Al ihchi dutchalaaxtáaum baa píisshe daáhuuk. Kalako ii Barnabas koóhtaa heelem kúh koochéek. Heem baleiichiweeítcheesh ala koottáahileesh kal aáchiwissuuash awakaáhik. Heem kootáa Cephas baa al iháatdiash akchiwakíiash ishóotuuan ii anmaláshik. Koochéessuulak baliachik. Heem akchiwakíiash iixaxúa éhkuulak baliatak al iikukkúuan Cephas kuss hilíasheewaak. “Dii Jew kooták. Heehtaa hilaakée Jews kootássee ala xatáaush ko kan dii kala kooták baleilíiaakaxpissuuash Jews kootéesh ammaa kaláttuuash dik baa ialeetdáht hinné áhte díalaaleettaahilik. Sáapii hileen Jews kootásseesh Jews ala kootúua kuk koótdahchewialaa? Iwak kuk baa chichéelichissaak.” baak.
Jews kootéesh dak kootásseesh dak ala kaláttuuash ii iléeohmaachik.
Jews ak kootásseesh díilum baleilíiaakaxpisseesh alaáchiwissuuk. Bassée balee kootássaaik bíilu dak baksáau dak balee Jews kootdássheen.
Bilaxpáakeem hileen baleilíiaakaxpissuuash kuttát píishe daáulak Akbaatatdía baa annawéessuuk. Heehtaa bilaxpáakeem Christ Jesus ko kala kuttáche kaláttaak heelak kal ii baa annawéek. Iwak ewahkaáhuulak bíiluh Christ bahkaláttaak balee baa annawéelak baliachkaasuuk. Kooták Akbaatatdía hilíasheek. “Bilaxpáakshoolahtaa hileen baleilíiaakaxpissuua píishe dáak ii baa annámnewialak baaleetiihmaachik.” hek.
Deéla Christ dak balee hawátkaatak ii Akbaatatdía al íkee balee baa annawéem kalako ii bíiluh Jews baleilíiaakaxpisseesh awaáchiwuua koómmuuk. Heelak baa ala kxawíianniawuu? Christ bilaxpáake píishko páachilaak baa kxawíihilihchewia? Baaleettáahilik. Baleilíiaakaxpissee aáchiwissuua baa ala kxawíihilissuuk.
Baleilíiaakaxpisseesh kan baa hámneetam ewahkaáhim ii baa baachimmíwahchek. Hinna íwahkooteesh kalako ii kootáa hilaakée “Baleilíiaakaxpisseesh kal ii bilaxpáake ilúuash koók.” baawiaweesh bii ak baa kxawíihile ii xíassaaihmaachik.
Hilaakée ala kootéesh baleilíiaakaxpisseesh kon bii iléessaak. Baleilíiaakaxpisseesh ko ii éwahchek. Kalako ii baleilíiaakaxpisseesh kan bii ala hiilítdeetak. Akbaatatdía an baatcháacheesh ii díak ii bii iléem kala píishe baaléewiawaak. Akbaatatdía Ischawúuan Dakkaasúua dak balee hawátkaatahchem awáxpak baawatbakálee bii kuss dakkaasúulak ko kal kooták.
Heem hilaakée bik kan bii baa hámneetam Christ balasé awúualak. Heem hilaakée Akbaatatdía dáakbachee an bii bilaxpáake baatách xaxuatáahilia ko díawaawakak bahkalátchekaashik. Ak bii íchissheesh bii annaachíssatak saawakóosh koóm ii koótbaak.
Baleilíiaakaxpissee koó xuh bale baa kalátche koó?
Hileen Galatians baa élahkuuleetdassheen Ischawúuan Dakkaasúua kala sáapii sheelák éehkoon kúmmaam baa axuawaalaátuua ko kala koótbaak dii íkaaitcheewahkaak íwahkootbeesh hilaakée sapéelak dii iháass aalaáuk. Ilíilahkalattuuash kalako ii Jews is baleilíiaakaxpissuuash kalako alaáchimmialuuk.
Hinné kaka sheewée beéshiaweechik. Hinna baleiichiweeitcheesh díikukkuuwasseesh Akbaatatdía dáakbachee dáhkalattuuk. Kalako ii Baleiláaxbaaxpee dilúttuuk. Baleiláaxbaaxpee ii dilútcheesh hinna baleilíiaakaxpisseesh al iláaush díaluuash kussaak.
Kuk kala hinna baa díaluua chichéelichissaak. Koochihk áa Baleiláaxbaaxpee ii daláwuuash ítcheesh kalakoon hilaakée akúss shílatak “Kal ammaa an díawee bíilaa ii bihchi baa annawitáahinmaawiawaalak kootíihmaachik.” diliatuuk.
Jesus Christ an dáhkalattuuash ii hileen baa al ahchúuss daláak an baalilísheesh “Koolíiash koottalée an baawilísuuleetiish daachik.” diliatuu? Hilaakée kuk ii baa daasshihkéeliiilush daatak hileen baa ala chúuss daláaush baatcháachik.
Hinné kala chii ko ii dii chichéhchewahkuuk. Akbaatatdía koóm Iláaxbaaxpeesh dii áakuuan páaxxutaahilik. Haak dii héeluuan baa baatcháache díak. Baleilíiaakaxpisseesh díalaalakaaush ko ii kootássaak. Baaleettaa baleiichiweeítcheesh díikukkak Akbaatatdía dáakbachee dáhkalattuuash ko ii kooták.
Abraham ichíssaaannee Jews bíiluk. Dasshihkaáulak ala kootéesh íkaalah. Baawaalaáchim Baaxpéesh hilíashiiok. “Akbaatatdía kalátchek. Heem Akbaatatdía al íkee an bilaxpáake ítchikaatak baa annawík.”
Heem íwak kal ii élahcheliiilush daachik. Akbaatatdía ak kalátcheesh Abraham ichíssaaannee koottáahile koóuk.
Deéla Baawaalaáchim Baaxpéesh awúuan an baalaátuua hilíashiiok buh. “Akbaatatdía iíschiisaataahilia hilíasheek. “Hileen Jews kootásseesh an bii kaláttuuash ii baa annámmahkaak ínmaawiik.” hek.” huuk. Hinna íwahkooteesh kalako ii Akbaatatdía koóm Abraham baa ítchim chiwaák hilíasheek. “Díim kalako ii awé kootáa bilaxpáake an baa áatchilakaaush díawaawakbiik.” hek.
Heem íwak hinné ii éwahkuuk. Abraham Akbaatatdía kalátchekaashim ko ii Akbaatatdía Abraham baa áatchilahkaalaachik. Heem kal íwahkootam bilaxpáake xaxúa Jews kooté dak Jews kootássee dak Akbaatatdía ak kalátcheesh kuttáchkaat kúh Abraham ala kooté kootíohmaachik. Kúh an baa áatchilakaaush díakuuk.
Deéla hileen hawátuum “Baleilíiaakaxpisseesh al ilíiash díawaalak Akbaatatdía al íkee bii baa annawéek.” ak hiliacheesh Akbaatatdía datchúshiihmaachik. Kooták kan baalaátak hilíashiiok. “Sapéeolaht baleilíiaakaxpisseesh xaxúa kaláttaak díalaachissuulak Akbaatatdía datchútchushiihmaachik.” huuk. Heehtaa bilaxpáakeem koochéewioolak baaleetiihmaachik. Hinna íwahkooteesh kalako ii bilée isée héelass déehcheilush ditchiláachik.
Deéla Baawaalaáchim Baaxpéesh hilíashiiok. “Bilaxpáakeem an baa kalátcheesh ii Akbaatatdía kuss baa annawéelak kala hilaa ii iléeihmaachik.” Heem kala xíassaahkaak hinna baleilíiaakaxpissuuash ammaa ala shiíosh díalaak Akbaatatdía kusséesh ii baa annámnewialuulak baaleetak.
Kal íwahkootak. Heem baleilíiaakaxpisseesh dak Akbaatatdía an bahkaláttuua dak baa dúuppeek. Hinné ko ii éwahkuuk. Baawaalaáchim Baaxpéesh hilíashiiok. “Bilaxpáakeem hinna baleilíiaakaxpisseesh al iláau xaxuatáahilia díalaatdak koók.”
Heehtaa bíiluan hinna baleilíiaakaxpissee ak dússhishe hawáttaalaht Akbaatatdía balee haawéewiak. Christ Jews balee kak íaschilak balee kuluschík. Hinna an balee haawéewioosh iiléen baawatbakáleesh kussíiom balee annaachíssatak shéek. Iwak ii sheewée Baawaalaáchim Baaxpéesh hilíashiiok. “Kala sapéelaht balapáttuuam kuss daxtúulak Akbaatatdía sheekaalím ko ii kooták.”
Kooták Akbaatatdía Abraham ala kuss ihchi baa ímmiteesh ko ii hileen Jews kootásseesh baa áatchilahkaalaachiihmaachik. Christ Jesus balee kak íaschilak balee kuluschík. Kalako ii bahkaláttuulak Akbaatatdía bíiluss al ihchi baa ímmiteesh ko kala kootáhkaak Baleiláaxbaaxpee biilu bilikkuúihmaachik.
Akbaatatdía Abraham kuss al ihchi baa ímmiteesh
Akchiwakíiwakupeen hinna baaptatchée an balee bilaxpáake ammaa an díawuua hawáteem ii baa xíassaawahchewiik. Eehkoon bilaxpáakeem baa íkuchkak dakkachíiolak kukkan ala kulussáauleetak ammaa áxpihkuuleetak ala haawíioleetak.
Heem Akbaatatdía Abraham dak ichíssaaanneem dak ala kuss ihchi baa ímmiteesh ala sheé “dichíssaaannee hawátam” hek. “ahóom” hessaak. Haak hinna “hawátam” heesh Jesus ko kuhchek.
Hinné baa sheewáawiawee koók. Akbaatatdía Abraham ala kuss ihchi baa ímmiteem baam díakuuihmaachik. Deéla báalee pilakisáa shoopák alóole dáahmiiaa pilakám dasshipák kalakoon hileen baleilíiaakaxpissuuash hilaa kooták. Heem Akbaatatdía Abraham “dichíssaaannee hawátam” heesh it koolák ammaa ala shéesh it baa haawéessaak.
Iwak ii sheewéesh baaleetdak bilaxpáakeem baleilíiaakaxpisseesh al ilíiash díalak Akbaatatdía baa ítche ko ii kuulák Akbaatatdía “Hilíatbaawalakbiik.” heesh kan baa hámneetiihmaacheesh koók. Shóohtaa shóotdak Akbaatatdía Abraham ammaa an díakuuwiash díakuuk. Baleilíiaakaxpisseesh al aáchiweesh ko ii koochéessaak. “Díawaawalakbihmaachik.” hem ko ii díakuuk.
hinna baleilíiaakaxpisseesh kal ii kooléesh
Hinna baleilíiaakaxpisseesh sáapii koolá? Ii kooléesh balee Jews kootéesh baa ala kxawíianniawuuash éwahkuulak hiliachik. Kal íwahkootak koolé aa Abraham ichíssaaanneem hawátam Akbaatatdía húuhchewiash húuk. Hinna baleilíiaakaxpisseesh Akbaatatdía dakkachíiak bilaxpáakiaxpawisheesh ko óohkaak Akbaatatdía dak bilaxpáakeesh dak kuanméaxeen ak ilíiash Moses kuúhchelak íh bilaxpáakeesh kuuwíak.
Daachéetaa bilaxpáake iilápuuam bach inníiwioolak aliilúuleetat baa kuanméaxeen ak baa iláakuuat dútchiiluk. Akbaatatdía Moses al ii díash kooté koowahchek. Heehtaa daachéetaa Akbaatatdía íilaataahilia bilaxpáakeet kuss ilíiik. Abraham al inníiash kooté koowahchek.
Baleilíiaakaxpisseesh haak deéla Akbaatatdía Abraham dak ichíssaaannaam dak ala kuss ihchi baa ímmiteesh bach iichúulessaataahiliohmaachik. Akbaatatdía al ii ihch ipúaleetak. Baaleetdak koolaléesh baleilíiaakaxpisseesh al ilíiash bilaxpáakeem koon kalátchelak ii bilaxpáakam ii baa koochihtalaachéesh ko ii kootdák ko baleilíiaakaxpisseesh bilaxpáake Akbaatatdía ishóocheen ii baa annawíohmaachik.
Akbaatatdía al íkee baleilíiaakaxpisseesh ii Jews balee baa annawíssaahtaa ii balee hawassíiak baa ala kxawíia ii balee aahíissaa aa baleiichiweeítcheesh bíilussee xíassaahkaak ko ii bahkaláttuulak hiliachik.
Heem baa sáapassee baleilíiaakaxpisseesh ko ii balee iiwishíiak ko ii balee hawassíiakaa aa Christ bahkaláttuulak hiliachik. An bahkaláttuuash kuttách ii Akbaatatdía ishóocheen balee baa annawéek.
Heem hilaakée kan baleiichiweeítcheesh bíilun éwahkaak bahkaláttuulak baleilíiaakaxpisseesh kan balee isaawiaxséelassaak.
Jesus Christ dáhkalattaak aláxpak hawáteetduum hilaakée Jews kooté dak Jews kootássee dak díixaxua Akbaatatdía dáake díiluk.
Haak dii íkuxxache dii bilihpíhkaak Christ áxpak ii dii hawátkaatuuk. Christ ala kootéesh al alataawítcheesh kan daxúassaalaalak ii dii xíassuuk.
Heem Jesus dak dii hawátkaatuulak ko kala kooták. Jews kooté dak Jews kootásseesh kan bach kuxxúuk. Haak dáacheesh kooté dak ak kootásseesh kúh kan bach kuxxúuk. Deéla bacheé dak bía dak kúh kootúuk. Christ Jesus ii dii éhkuulak díixaxua kan dii bach hawátkaatuuk.
Iwahkootak. Díixaxua Christ is dáalaache ko dii hawák ii Abraham ichíssaaanneesh kan dii hawúuk. Heem Akbaatatdía Abraham ala kuss ihchi baa ímmiteesh dii kuhchisaák ko ii Akbaatatdía ihchi kusseé dii baa annawíiok.
Baleilíiaakaxpissee it balee isaawiaxséelam daasanníaliassee baa ishkawáashe ko kan balee kala kootéesh hinné kala kootaachík. Kuhée bilaxpáakeem bale baa eé ala kuhchiseé ko ii balíiwiik. Eehkoon baakáateem ammaa ala kuhchisaáish daacheesh ko eéhtaa it baa iám ihch alíinneetak. Heem dáacheehkuulak ko kala kooták.
Heem ak íassee dak ak hawassée dak ammaa ala shiíosh ko díaik it baa iám. Heeht iilápxe baapalíkuxxahchewishim hiilák kala hilaa koowíihmaachik.
Heem bíiluh kan balee kala kooták. Akbaatatdía dáakbachee it húuhchesseesh Jews baakáate ko kan balee kala kooták. Baleilíiaakaxpissuum awé áakeen ammaa ala koolé ii baa hawassíiosh balee píisshe déehkaak an díilaachkissheesh balee díahkuuash ii balee dáacheehkuuk.
Heehtaa al íkuxxahcheesh kala híim Akbaatatdía dáakbacheesh awé kuss húuhchek. Heem isahkáwisak bilaxpáakak an balee ala kooté íh kooták. Deéla kúh hilíilak baleilíiaakaxpisseesh ihch isaawiaxséelahchek.
Akbaatatdía dáakbachee húuhkaak bíilu Jews kooté baleilíiaakaxpissaam balee isaawiaxséeleesh balee kak íaschilak balee kuluschilák hiliachik. Kalako ii Akbaatatdía balee dáakiiak balee baa kuhchisaáhcheihmaachik.
Heem Akbaatatdía koóm dáakbacheesh Iláaxbaaxpee déehkaak akchiwakíiash biixaxúa bilikkuúm baxúoo datcheepík. Heem Iláaxbaaxpee Christ ak kalátcheesh balee chúuss chiwakáak kal iiwaachíssaak dáasaasak “Axée” heik. Iwak Akbaatatdía dii dáakeesh kal ii xíassaak.
Kal íwahkootak kalako ii hilaakée kan dii dáacheessuuk. Baaleettaa Akbaatatdía dáakeesh díiluk. Heem Akbaatatdía ammaa an díash ii ammaa an díiluhchisaailush daacheesh díhkukuohmaachik.
Paulsh Galatians kootéesh kuss daaséen daachík.
Baapammasshipúuash Akbaatatdía it dáalaaxtuum baa iháaum ko akbaatatdíalahkaak kuss dáhchiwakaak dáhkalatchelom ii díhchi daxtúua ko kala kooták. Heeht kootéesh Akbaatatdía kussaak. Bilaxpáake kooté kuss chiwakíissaailush daachik.
Kooták baapím Akbaatatdía an dáhkalatcheleetahtaa hilaakéesh kal élahkuuk. Ta xuh “Akbaatatdía kala hilaa ihchi dii éhchehchek.” baawiiish daachik. Heehtaa hilaakée hileen Jews kootéesh an baa kaláttaak an baa hilák is baapammaasaxpilúua íassaalaak díalaaitchilaak Akbaatatdía al íkee ii díhchi baa annámnuulak diliatuuk. Kooták kala chii hileén awé áakeen bilaxpáake ammaa an díoosh dak ammaa íkuchkak huuash kooté díhch isaawiaxséennahchewialuuash hilíinnaak ii díhchi dáacheelahkuuk. Kuk baaxpáassaak ii dii baa annámnewialuulak baaleetiihmaachihilak sáapii kootáa ko kuss dáhchisshiiwialaak ii baalilísuu?
Dii Jews kootássuuhtaa hileen baapammaasaxpilúuash Jews kooté baaihkammáatuuash ítchikaattaa baalíhkammaatak disítchiluuk baapaliinneetamméaxtatchee dak bilítaachiitatchee dak awatatchée dak báalaatatchee. Dii bahkalátchelichissaataahiluuk.
Iwahkootak. Ammaa díaluua ítchilaassuum baachiláawalakuuk. Ammaa bihchi baailíshewaawalakuuash aaláa baa hámneetiihm baliachik.
12-14 Bakúpkaateen Jews is baleilíiaakaxpissuua bik awaáchiwissaak. Dii baa bakíishtewahkuuk. Hilaakée bii ala kootéesh díiluh koótdaalah. Bassée dii ala kootúuash an bihchi bulutché bíh koótbaak. Hinné dáhchichelahkuu? An dii biío basséesh koolalée bii anneéwisak baawilísaak ko ii awé Galatia bii koolám baleiichiweeítcheesh ii dii awáxp biichiwaáuk. Haak “Sapéelak balee alaaxtám kuss awákaassuulak sáap.” daawialuulak kootítchikaatiihmaachihtaa koótdaassuuk. Baaleettaa bíssee ammaa iháatduuleetak bii díalaaitchikaashduuk. Haak ak xawáahnessuuk. Bii dilúpiassuuk. Itchihk kúmmaam bilaxpáakiaxpawishe koó xuh Christ Jesus iiaxúa díiluss huulák an díaluuash ítchikaashduulak ko kan bii kala koótduuk.
Hilaakée sáapii kan bii díalaakxawiiluu? Koolaléesh bii aláchissuuash kan dahkalaaxtáau? dalásuua íttak baatcháacheesh. Koolaléesh díshte baakaannák annúuwishdak diluskúak bii dakóolohmaachim balásduupassaak.
Hileen baa ala koottáahile dii baachiwaaáawahkuuash ii dii bulupíak dii iichúuwuuk diliatuu? Kalako ii bii dís koochíiluu?
Akian bilaxpáakuum isakkupéesh dii íassiiak dii balee iikukkúhchessaawiak dii kúalittaak baatcháachiiok. Heehtaa daasalakootúua ítchissaak éehkoon is dáalaatuuash ko átduulak hiliatak ko ii dii iiwaachéessiiok.
Bíh dii kúalitbaak dii bahchilaschitáahilak kootáa bik díiluss baawilíshek. Díawaataahilik. Bii éehkoolassaalahtaa an dii bahkuxshíwaachiinmakaauk.
Kala sáapeesh kalako ii hinna baleilíiaakaxpisseesh díhch isaawiaxséennahchewialuulak baalaaxták. Baaleetdak hilaakée dii awáxpak bii éehkoonnak ítchiihmaachik. Dii baachiweetaahiláak élahchekaashdak baliachik.
Hagarsh dak Sarahsh dak ii baa éwahkuuash
Baleilíiaakaxpissaam Moses bilikkúuash ak isaawiaxséenneewioosh ammaa ala shéesh chilasshihchikaásaalah.
An baalaátuua hilíashiiok. “Abraham dáakbachee iilápuulak hawátam isahké dáacheesh dáashe Hagar huuk. Haak hawáte isahké dáacheesseesh dáashe Sarah huum Abraham uá koók.” huuk.
Deéla hileen bíash hawáte Hagarsh Abraham híim dáakbacheewishik. Aaleéla Akbaatatdía ihchi baa ímmitiiak Abraham ammaa an díakuuwiash kalako ii uá Sarahsh kúh kalakoon dáakbacheewishik.
24-25 Hinna íwahkooteesh ii baa xíassaakaashbaawiik. Akbaatatdía bale baa íkuchkitche dúupdiak. Heem hileen bía iilápuuash kala kootúuk. Heelak Hagarsh kal ii baa xíasseesh bale baa íkuchkitcheesh baleilíiaakaxpissuum Moses bilikkúuash koóuk. Awé Arabia koon awaxaawím Sinai huuash kuhtée koon íwak Akbaatatdía Jews áxpak díash koók. (Bale dáashim Hagar huuash dak awaxaawéesh Sinai bach áappeelituuk.) Iwak bale baa íkuchkitcheesh kúh bilaxpáake ak isaawiaxséeleesh xaxúa dáacheeak Hagarsh dáake ko kala kootúuk. Deéla awé áakeen Jerusalem Hagarsh dáacheesh ko kala kooták. Heem Jerusalem ak koolé baleilíiaakaxpisseesh isaawiaxséeluum it dáacheeom Hagarsh dáake ala kootúuash ko kala kootúuk.
Heehtaa báakukko Jerusalem kuk uá Sarahsh kala kootúum ak kooléesh dáacheessuuk. Hinna Jerusalem baa sáapassee bíilussee basahkúua ala kootéesh ko kala kooták.
Baawaalaáchim Baaxpéesh awúuan baalaátak hilíashiiok.
“Hilaakée daláakdeetak dachílee dii íhchish déehtaa baapiipíischiisaa daláake ahák dáalitdihmaachik.
It deénneessaahtaa díhchi dúuxaashissaa baalíhkammaatak díichilichih.
Koottannák bíam chilée kon íhchish déeleeteesh kuk dáake kooshtáak dik deé ahóoihmaachik.” huuk.
Biiluk bakúpkaateen Akbaatatdía Abraham ala kuss ihchi baa ímmiteesh ichíssaaannnee ahúhcheihmaacheesh koók. Isaac aksée Abraham dak uá Sarahsh dáacheesseesh dak koóuk. Christ Isaac ichíssaaannee hawák. Christ dak balee hawátkaatak. Iwahkooteesh kalako ii Abraham ichíssaaanneesh bíiluh balee hawák. Akbaatatdía Abraham baam díakuuwiak heesh íwak koók.
Akbaatatdía Abraham ala kuss ihchi baa ímmiteesh Sarahsh dáakbachee ii bishíhtaa Hagarsh dáake kuk kootássaak. Koolaléesh Hagarsh dáakeesh hinna Sarahsh dáakbachee iichúulaak baailíshekaasshek. Hilaakée hileen baleilíiaakaxpisseesh ak isaawiaxséeleesh kúh kan bíiluh Christ ak kalátcheesh balee iichúulaak baailíshekaassuuk.
Heehtaa Baawaalaáchim Baaxpéesh hilíashiiok buh. “Eek bíam dáacheesh dak dáake dak dísshialaah. Iilápxe ammaa éesh ammaa ala kúkdeetak eek hawátam isahké dáacheesseesh kal ak baa eéish daache koók.” Heem kúh Akbaatatdía baleilíiaakaxpisseesh ak ihch isaawiaxséelahche kuk kooté ammaa ala kuhchisaáleetchek.
Kal íwahkootam bakúpkaateen biiluk basahkúuash dáacheessaam baleilíiaakaxpisseesh isaawiaxséenmewiawaassuulak kootíihmaachik. Baaleettaa Abraham uá ichíssaaanneesh balee hawák. Heem bale baa íkuchkitchim Akbaatatdía Abraham ala kuss ihchi baa ímmiteesh ii kan balee baa áatchinnaachihchek.
Christ baleilíiaakaxpisseesh kukaa balee kulustawilikkuuák hinna baam balee awáss daxchéesh kan bitáaxiiak. Heem baleilíiaakaxpisseesh isaawiaxséenmewiawaassuulak kootíihmaachik. Heem ko koochihtíiaalah. Kala kuss chisshíissaalah. Bassée baa ala kootássee kuss dáhchiwakaak hilaakée baleilíiaakaxpisseesh ii díhchi dáaxchiiluk. Kala koochéessaalah. An díluuosh chichúttaalah. Baleiichiweeítcheesh kuttách kaláttaalah.
Baleilíiaakaxpisseesh ii díhchi dáacheehchessaalah.
Diikukkaáhuukaweh. Paulsh bíim bii Jew kootáhtaa hinné kan dii baachiweéwiiluk. Dasshihchikaásaalah. Kan díishoolahtaa díhch áaxxaapashkulahchewialaalak Ischawúuan Dakkaasúua ammaa díalakoosh kan baa hámneettaahinnahkuuk.
Hilaakée íwak kaka sheewáataahinmiawaak. Bacheé shóolaht ihch áaxxaapashkuhchelak kukkan baleilíiaakaxpisseesh ammaa ala sheé xaxúa kalako díalak koók.
Akbaatatdía kal íilaa an baa íkuchke kal ii bilaxpáake ítchikaatuum dáhkalatchessuuk. Hilaakée “Baleilíiaakaxpisseesh ammaa ala shéesh díaluuash ii Akbaatatdía al íkee díhchi baa annámnuuk.” diliataatdelelook. Baaleettaa Christ alíhchish dalaáum kan díilaa díhchi baa hínnaassuuk Akbaatatdía dii daásdeekaashdakbioohtaa.
Hinna íwahkooteesh ala koottáahile ii éwahcheesh Christ awáxpak balee hawátkaatam Akbaatatdía ishóoche biíolak balee baa annawitáahiliihmaachim Akbaatatdía íwahkoosheeihmaachim éwahkaak kuss biiwaachíssaak awóoluuk. Iwak ii éwahkuuash Baleiláaxbaaxpee balee chiwaák “Koottáahilik.” hem deéla Christ kúh balee kúassaam baa biáwaawiawuulak kootám éwahchekaasuuk.
Deéla Christ Jesus balee hawátkaateesh bihch áaxxaapashkuwahkuu xuh baaleetdak Akbaatatdía dasshihchíssaam éwahkuuk. Heehtaa Akbaatatdía an balee baa iískussaahche dáakbachee kan bahkalátchekaasuulak kala koók. Heelak kan balee áaxxee bilaxpáake awáchissak bahkuxshíwohmaachik.
“Hinna baleiichiweeítcheesh baa ala koottáahileesh díikukkak dáhkalattaak kan daléeitchiluuk.” baliachik. Sapéelak dii iháass aalaáum dii baa hawátduuwiiliiok. Ii éwahcheesh baa ala koottáahileesh kan díikukkussaak kan dáhkalatchessuuk.
Hinna íwahkooteesh Akbaatatdía kuk kussaak. Kuk ítchik ákahchiia dii dáasaasak baa ala koottáahileesh kaka kuss dii aachissáak dii aahiilák hiliachik.
Akbaatatdía an díluuosh chichútduum bii chiweék. Heem baleiichiweeítcheesh píisshe daléeohmaachim éwahchekaashik. Heem eek ak dii baa hawátduuwiileetuuash dii héeluuan bilaxpáakasiitdahtaa Akbaatatdía kuk datchúshiihmaachim éwahchekaashik.
Deéla bik bii hilíashiiok. “Hileen bacheé al áaxxaapashkuhkuuash baa annawík.” bii hehkuuhtaa kootáa bii iáxxohchewiak ilúuak bii al ilíiwisuua baatcháattuuk. Bakúpkaateen ii bíss baa daaskawáaush hinna bacheé ihch áaxxaapashkuhkuulak kóosh ko ii baachimmíwahchessaak bahkalátchessaak. Haak hinna Ischawúuan Dakkaasúua kal ala saawilikkúuash kuttátdaht kal ii baa ímmitaahileesh ii baa daaskawíikaasuuk.
Hileen bacheéom ak dii baa hawátduuwiiliiak ak dii ishditcheeshíiosh “Al áaxxaapashkuhkuuash baa annawík.” hiliatuulak ittákkaa ihch áaxxaapashkuhchessaa baatách xaxúa páshkuhkaak bitáaxiiolak ko ítchiihmaachik.
Bakúpkaateen Akbaatatdía dii dáasaasak heem Jews kooté is baleilíiaakaxpissuuash isaawiaxséennakaassuulak an díilaachkissheesh alaáchiwissuulak hiliachim kal ammaa ii dii awáss daxtúuleetdak ko dii aaliíwiook. Heeht díhch íassiiaalah. Díilaa hilíinnaak baa iháatdiassaalah. Baaleettaa bach aláchissuum kalako ii bat baa iálahkaak bach kuxsakáalah.
Hinna íwahkooteesh hileen baleilíiaakaxpissuua kala xaxúa bach aalaláalak hinna baleilíiaakaxpissee “An díhch aláchissheesh dii áaxxaa bilaxpáake kúh kootáakuuh.” heihmaachik.
Iwak ii sheewée bat díiskawiilaak bach an dalíiwisuuk. Koochéessaataahilaalah. Koómnaassuulak al ii bat dáhkuxshiwialuulak annúuleetiihmaachik. Kalako ii ak baa kalátcheesh éetshii daláak díhchi baa haawáatdaalohmaachik.
Baleiláaxbaaxpee ala kootéesh awaáchimmiiilush daachik.
Iwak kaka sheewáawiik. Baleiláaxbaaxpee an díileesh ko kuhtaa dáalah. Koótduulak dalátaammaatchaachissaalohmaachik. Haak iísko baatát dalásannialaakaasheesh kala kootássaaihmaachik.
Biixaxúa balee bíshko kukaa balee al iháatbishim hinna an balee ala kootéesh dak Baleiláaxbaaxpee dak bach iichúulaak bach is kootáauk. Hinna balasanníaliawuuash baa iháatbaawiawuum Baleiláaxbaaxpee kúh balee baa hiléessaawiak.
Heehtaa Baleiláaxbaaxpee ko daláwuulak baleilíiaakaxpisseesh díilussee kan baa hámneetam dii isaawiaxséelassaaohmaachik.
Bilaxpáake ala kootúuash kal ii élahchehtaa kala chii dii chichéhchewahchewiiluk. Ala kootúuash batshúoolassheen an baa dasshihtúua dak ammaa hilúua dak ítchissuuk. Bach kataalák bale aláxuushkawiia baa kxawíihiluua shíishiaahe deéla an bilaxpáakuua baa ala sáape ii íilaxuoo al ittáau sáapdak kalako chíilak kuttát dasshihtakaáuk.
Haak baa iháateet kuss chiwakáak baa dúshkuawiak íwahkootuum kalakoon kan bach is koochíiak bat bulúak baa ihée baa aáu óolitak eewíak ii dúupiak daásbahtak íluttach ihchi baa ilúuak ak báakaatdewioo ii baa baatcháatdiailuk. Haak íilaakkakaattaak íwahkoocheeiluk.
Kootáa baa ihée baa aáu eewíak bilitchilappiiák baa isshiiák káaxuttaak baa baaláaxxataak batshúoolassheen ihée baa iháatdiaohmaachik. Heem ala kootúuash kala chii kan dii baachiwaáuk. Baa íwahkooteesh ak koochéesh Akbaatatdía is bilaxpáake ammaa an díakuuwiash kuk dútchissaaohmmachik.
22-23 Heehtaa Akbaatatdía Iláaxbaaxpeesh koóm bilaxpáakeesh an baa dasshihtúua dak al ihchi dúttuua dak ko kulussáauk. Bach íchissak daásittak bach áxp áaahkutchiiak daasátchutak baa daásdeeak íttakaak bilaxpáaktaahiluum an bihchi biáwuuwishik. Ak cheéshdaak ihch íassiiak bilaxpáake iháatchessuuk. Bilaxpáake ala xatáau íwahkootuulak baleilíiaakaxpisseesh shóolahtaa kal ii chiláauleetak.
Bilaxpáakuum Christ Jesus ak kalátcheesh kal iísko an bilaxpáakuuash kulupíak baa al iháatdioosh isítchiiosh kal iiwiátak kal íkaaisshissuuk.
Baleiláaxbaaxpee baa áakaawatbilikkuuk. An balee bilaxpáaktaahileesh balee aahiiák balee iléek. Heem hinna balee bilaxpáakeesh kukkan Baleiláaxbaaxpee kalako bihchi hawasséewahkaak Akbaatatdía is díiannee ítchikaateesh ko ii kuhtaa beéwiiilush daachik.
“Bik bii ittáak bik bii baatchaatéek.” baliatuulak ii bach awáxpilishteewahkaak baatách ii bassáanmewiawuuk. Balee chikitcheelitúulak baliatuuk. Koochéessaalah. Bat daaskawíiwahchessaawook. Haak kúh baa aáu awóolichissaawiiilush daachik.
Dii héeluuan hawáteem baa chúuss deekaaséelak kuxsakuuáalah.
Bakúpkaateen akchiwakíiash aaláa dii héeluuan hawátam baa iháatdialaatdak dii héeluuan akchiwakáaum Baleiláaxbaaxpee axúoo datcheepéesh kon íttaattaa innáak Akbaatatdía kuss aachissáalah. Heehtaa díhch íasseekaasaalah. Aaláa ammaa kxawíihileesh díiluh koótdaaloh.
Deéla dii héeluuan hawáteem baa chúuss deekaasáaulak kuxsáalah. Christ ammaa dii díahkuua koók.
“Bik bii baatchaatéek.” baliatuulak baaleetdak báheelia bihchi kúawuuk.
4-5 Dii íkuxxachia Akbaatatdía an dii díahkuuash baakoon díalaak dáakahkiilush daachik. Hinna íwahkooteesh baa an díaluuash dak baa an dáasshihtuuash dak chilasshihchikaásak annawíiaalah. Kalako ii Akbaatatdía baa an díaluuash isítchiiak daásitchim élahchelohmachik. Bilaxpáake hawéesee ammaa an díoo ii díhchi baailíshessaak ammaa an díaluuash kuk baa íkuxxeewiassaak itchikaaséewiassaalah.
Haak Akbaatatdía al ilíia ak ii dii baálilaaum baa daáu al ítcheesh aláxpak ii díalaaliiilush daachik.
Hileén éhchekaasaalah. Akbaatatdía kúalaawialuulak annúuleetak. Sáapdialuulak xaxúa éhchek. Bale al ilíia baaxpáauk. Hinna baapé baam sheelúulak hinna an diláaush baapéem díiluss chisshíihmaachik. Díhch íassiiaalah. Baam díalaalak kuk ko kala kooták.
Bíilu baa ítchim díawuuash baheeléewessaa kannaa bihkúalassaawiiilush daachik. Koótbuulak ammaa an díawuua Akbaatatdía isítcheelak al íkuxxaahchewishim hiilák ammaa bilikkúuash baatcháachiihmaachik.
Kal íwahkootak. Shóon ammuúwishdak balee áaxxee bilaxpáakeesh xaxúa díawaaitchiwaawakbook. Hileen Christ is baa al iichiweé ak iikukkóosh diawaaitchikaaséewaawakbook.
Díhch íassiiak díhch áakhiiaalah.
Ikaalah. Ammaa ala sheewáawiawee sheewáataahinmiawaam bíilaataahilia an baawalaáche isaawaáhik.
“Ischawúuan Dakkaasúua saawilikkuuák Akbaatatdía al íkee balee baatát tátchikaatdak hiliachik.” hileen bilaxpáake ii dii baálilaauhtaa dii áaxxaapashkuhchewiakaasak íwahkootuuk. Iwak ammaa an díoo ii asíitkaasshewiook. Ii kootúuash Jews isítchiiak baailíshekaasshessuulak hiliatuuk. Baa biipé íwak kuttáchik.
Díhch áaxxaapashkulahchewialuulak baleilíiaakaxpissuum Moses bilikkúuash kala xaxúa díalaalohmaachik. Heehtaa dii ak páshkuhchewiataahileesh íilaxuoohtaa Moses ammaa íkuchkeesh iikukkutáahilissuuk. Hileen hawátuum dii páshkuhchewioosh ii kootúua ii ilíiwaaiseewiook.
Heehtaa bik kan baa iháassee ii balíiwiawaassaak Ischawúuan Dakkaasúua saawakúk. Ammaa díawakoosh kala kuttát ii balíiwaaisaawaalak kala koók. Haak hilaakée ko baawatbakáleesh ko awákaak. Heem ak baa kalátcheleete baa al isáakaashihkuua bik bulusáak bahkulupíak. Ak baa kalátcheleete baa ala hámneetahkuua bik baa al isáakaashbahchek.
Heem Akbaatatdía al íkee bachéem áaxxaapashku xuh shóotdak kuk baa hámneetak. Baaleettaa Ischawúuan Dakkaasúua saawilikkúuash kalako ii balee baa hilaakkáatak.
Heem Akbaatatdía is díiannee baaxpéesh bilaxpáake ak kuhtaa déesh iixaxúa daásdeeakuuak heelak baakoon kaáitcheeoh. Akian Akbaatatdía is bilaxpáake koóuk. Haak ákian Israel bilaxpáake koottáahile koóuk.
Bii baailíshehkaakaaum kalako ii baxúash iilúattachik. Jesus is alóoshe koóuk. Jesus kon bii eé kal ii xíasseesh koók. Hinna íwahkooteesh kan díixaxua kan bii baailíshehchessaakaawakaalah.
Paulsh Galatians kuss baalaácheesh ii háakeesh
Bakúpkaateen hilísh Baxxiilaatúuash Jesus Christ dii íchisshikaasak dii daásdeekaashdakak dii kuxsúulak ko ii bahchiwakáawalakuuk. Akbaatatdía kuss “Kootáhkaawilikkuuh. Ahóoh.” baaik.
Paulsh EPHESUS kuhtée akchiwakíialaxuahcheesh ala kuss baawaalaátdeehcheesh hinné koók.
Paulsh “Shóotaachi?” hek.
Akbaatatdía bii dúttak Christ Jesus is bacheeiiaxpíluupeesh ko bii hawáhchek. Akbaatatdía is bilaxpáake Ephesus ak kooléesh díilum Christ Jesus ak kalátchekaashdaacheesh hinné díiluss baawalaátdeewahchek. Paul huuash bíik.
Hilíssheekaateen Baksáaush Akbaatatdía dak Baxxiilaatúua Jesus Christ dii daásdeealakuuak an dii bilaxpáakuuash baakoon ítche dii dahkúhcheoh.
Paulsh Akbaatatdía kuss chiwakáak “Ahóoh.” hek.
Akbaatatdía dáashe báaxxiiwaawook. Christ awáxpak balee hawátkaatahkaak báakukkoko baa ítche xaxúa bilikkuuák baláaxuua kuxshiwíak ii Akbaatatdía balee baa áatchilakaashihchek. Heem Baxxiilaatúua Jesus Christ Iilápxe is Akbaatatdía kúh kóosh kuss “Ahóoh.” baawook.
Kooták. Akbaatatdía kootáa hinna awé it diasséesh kukaa Christ balee hawátkaatahcheesh ii balee is bilaxpáakahchek. Kootáak balee baaxpáak balee al iháatdeetdak hiliachik. Koottaléesh kootáa Akbaatatdía balee íchissheesh
kalako ii daáskootak Jesus Christ chúuss baa hilák balee dáakeewiak. Baa daasalakootéesh koóm koochéek.
6-8 Ikaak Akbaatatdía dáakbachee húuhchem is íile ala xéhche ii balee kak íaschilak kal ii dúuhpee balee is dáatchessaak. Kootáa ammaa ala kxawíianniawuuash kalaaxtawilikkuúk. Akbaatatdía ammaa an díawilikkuuash Dáakbacheem íchissheesh chúuss baa hilák an balee íchisshe an balee daásdee ii íilaa bilikkuúk. Heem dáashe báaxxiiwaawook. Balee anníihiissaahtaa Akbaatatdía an balee baa áatchilakaashihche baatcháachiwík. Kannaa balee daásdeeak kootáa balee kalaaxtawilikkuúik. Heem dáashe báaxxiiwaak kusséesh “Ahóoh.” baawiiilush daachik. Baatách xaxúa éhchekaasak dasshuuwíssaak
Akbaatatdía baa íkuchkam xíakaatchehtaa hilaakée ko ammaa íkuchkeesh balee éhchehchek. Daáskootak Christ chúuss baa hilák an baa íkuchkeesh kuhtaa díawiak. Haak daasalakootéesh koochéeihmaachik.
Al íkuxxaawishdak Akbaatatdía ammaa íkuchkeesh díawiak. Ammaa íkuchkeesh hinné koók. Baaiiwaakoochihtéesh koon dak awé áakeen baatách xaxuatáahilia dúttak Christ is bacheeíttuua koóhcheihmaachik.
Akbaatatdía baatách xaxuatáahile daasalakootéesh kootáhcheik. Haak iísko hinna ammaa íkuchkeesh Christ balee hawátkaatahkaak ii balee dúttak is bilaxpáakeesh ko balee hawáhchek. Akbaatatdía daasalakootéesh koók.
Baleiichiweeítcheesh baa ala koottáahiluum al ii iláaush an díikukkuuash hilaakée Christ dáhkalattuuk. Heem Akbaatatdía dii ihch aahiiák is bilaxpáake dii hawáhkaak Baleiláaxbaaxpee dákuuk. Kúmmaam alóoshdak Akbaatatdía kan dii aáush ii xíassaahchek.
Akbaatatdía Iláaxbaaxpee balee axúa awúualeesh ii ammaa bilikkuuwíash bulutchíwohmaachim éwahchekaasuuk. Akbaatatdía is bilaxpáake kuluschiwíam kal ii dúuhpee balee is dáatchessaaohmaachim kúh balee éhchekaashihchek. Heem alasáashiiwaaxpeesh báaxxiiwaawook.
Paulsh ala chiwakíia
Akbaatatdía baatách xaxúa díalassheen Baxxiilaatúua Jesus an dáhkalatchekaasuuash dak is bilaxpáake al aláchissalakuuash an biikukkúwasseesh kukáakan
16-17 bahchiwakíitatche Akbaatatdía kusseé “Ahóoh.” baawalákuiluk. Tak Akbaatatdía baatcháachiwík. Haak Jesus Christ Iilápxe koók. Alasáashiiwaaxpee baa iíschiisaaleetak. Bahchiwakíitatchee dii bahkalaaxtássaailuk. Akbaatatdía baakaalák kuss hilíasheewaak. “Diláaxbaaxpeesh an baa éhkuuash áxpihchehkaah. Kannaa ii dii éhkuulak baliachik.” baak.
Kúh hinné ii bahchiwakíik. Akbaatatdía baa dii éhchehchelak kalako ii baa íttuum dákbioosh élahchelohmaachik. Dii iláak dii is bilaxpáakeewiak. Heem baa ítche baatcháatuum is bilaxpáake díakuuwiak dákbioosh díiwaachissaak óolaalah.
Haak hinné ii bahchiwakíik. An baatcháachkaashim baa íhchiisaaleettaahileesh balee axúa awúualam ii baa díawuuash élahchetaahinnohmaachik. Hinna an baatcháacheesh kalako ii
Christ bale shée koon chiléhkaak Baaiiwaakoochihtéesh koon Iilápxe ilapáko awáachihchelak ii chikittaakuuák bacheeítchihchek.
Hilaakée Christ kal is bacheeítchikaasuua koók awáxe kuhtée bale iláaxshiishiaahe xaxuatáahilia an baatcháatbisak an bacheeítchiwisheesh. Hileen iisássee dáashe baa íhchiisaaleetak baa baatcháacheesh koóihmaachik.
Akbaatatdía baatách xaxúa Christ itbúuan dúushiik. Kooták. Baatách xaxúa bacheeítchihchek. Heem akchiwakíia xaxúa Axxiilaatúuash koók.
Kúmmaam is bilaxpáakeesh xaxúa Christ axúa bíilulak ko kala kooták. Akchiwakíia xaxúa páataahawate Christ ii ákkuuwik. Heem baatách xaxuatáahilia íilaa baa ákkuuweek.
Akbaatatdía an balee daásdeeawilikkuuash ii balee iléeik.
Diiluk baapammasshipúua Akbaatatdía díikukkussaak baa ala kxawíiannialuua ii dásuulak ko kala kooták. Heehtaa hilaakée Akbaatatdía dii bilaxpáakahkuuk.
Koottaléesh hinna awé áake baa ala kxawíia ko píisshe daláak hileen baleiláaxxawaaum awáxe ak kooléesh is bacheeítchikaasuua ko ilíilahkalattuuk. Akbaatatdía al ilíia ak díasseesh kon hawasséek.
Heelom Jews biixaxúa bassée dii ala kootúuash bíiluh balee koottáahilik. Bíiluh balee axúa dak ammaa basshihtúuash dak al ii díawuuash ii baapanmasshipúua balasanníaliawuuk. Bíiluh balee bilaxpáakam ak baa kxawíiahile xaxúa acháappaa Akbaatatdía bíiluh balee datchúshbiahtaa
an balee daásdeekaashe dak an balee íchisshe baatcháache ii
al ilíia it díawaassaak baasúulak ko kala kootáhtaa balee ilíiak balee bilaxpáakahchem Christ awáxpak. Dii anníihiissuuhtaa an dii daásdeealakuua kuttáche kalako ii dii ilíiok.
Haak Akbaatatdía Christ Jesus an balee hawátkaatahcheesh kalako ii awáxpak balee chiléhkaak baapéem Baaiiwaakoochihtéesh koon awáxpak balee baa íkuchkahchewiak.
Christ Jesus ala chúuss baa hilák an balee daásdee ii xíassaahkaak bilaxpáake xaxúa an daásdeeawilikkuua an baatcháachkaashe éhkuua ii baa koochihtalák hiliachik.
Akbaatatdía dii íchissak dii daásdeealakuuk. Jesus Christ kala dahkalattaáheesh ko ii dii ilíiok. Akbaatatdía ammaa dákuuash koók. Díilaa ammaa díaluuash ko ii kootássaak.
Baaleettáahilik. Hinna íwahkooteesh kalako ii bilaxpáakkootaa ilíiwaaiseewioolak baaleetak.
Akbaatatdía hilaakée balee ala kooté kon díak. Christ Jesus awáxpak balee hawátkaateesh ko ii balee kaka bishíhkaak balee bilaxpáakshoohkalak baa íttuum kal ákkuuwiiawilikkuuash ko díawuulak hiliachik.
Jews kootéesh dak ak kootásseesh dak Christ kon balee hawátahchek.
Baapammasshipúuash Jews kootéesh Jews ak kootásseesh an dii bisúuash dii ii iláaut “Akbaatatdía is bilaxpáake kussuuk.” heiluk. Haak ihch ii iláaut “Akbaatatdía is bilaxpáake bíiluk.” heiluk. Heehtaa iwak al iláaush al aaiáxtaau kootám kon díoosh ii ilíitaahiliiluk.
Baapammasshipúuash Akbaatatdía dii koosáhtassuuk. Heehtaa hilaakée Akbaatatdía kon dii ihchi koosáhtakaatahkuuk. Ischawúuan Dakkaasúua is íile xéhkaak saalákuuash ko ii dii áxpak ihchi hawátkaatchek.
Ischawúuan Dakkaasúua iiaxúa Jews kooté dak ak kootássee dak bach aahiiák hawátkaatcheesh kalako ii baakoon ítche balee bach áxpak daachíhchek. Baawatbakáleesh koon saawilikkúuash ii an bat bulupiíosh haawéek. Hinna bale baa dúupiash ii balee dúuppeek. Kúmmaam binnaxchéem koonnák ii bat bas kootáau bakaáuk.
Kooták. Ischawúuan Dakkaasúua saawilikkúuash ii Jews is baleilíiaakaxpissuuash dak ammaa íkuchke baa hawaátdeetchek. Ii koochéesh Jews kootéesh dak ak kootásseesh dak bilaxpáakhawatchewiak ihch átdehchewiak. Kootáak bilaxpáakkootaa ítche áaahkulak hiliachik.
Baawatbakálaam koon shéesh ii Ischawúuan Dakkaasúua an bat bulupíoosh haawéek. Hinna baawatbakáleesh ii Jews kootéesh dak ak kootásseesh dak hawátkaatchewiak Akbaatatdía kuss aachisshíiwiak.
Heem Christ húula baleiichiweeítcheesh ii baakoon iixaxúa ítche áalahkuuash dii chiwaalákuuk iísko biiluk Jews kootúum Akbaatatdía koosáhtakaateesh dak koottaléesh diiluk Jews ak kootássuum Akbaatatdía koosáhtassuuash.
Ii koochéesh Christ ammaa díawilikkuuash kalako ii Baleiláaxbaaxpee kuttácheesh ii biixaxúa Jews kooté dak ak kootásseesh dak Iilápxe kusseé koowáte bahchiwakíiwiawuulak kootíihmaachik.
Heem kalako ii hilaakée diiluk Jews ak kootásseesh dii ashiháassuuk. Dii baa iháassuuk. Itchihk Akbaatatdía ammaa hawasséesh ko dii hawúuk. Kooták. Is bilaxpáake dii héeleeluuk.
Dii íkuxxache baáhpe ko kan dii kala kootúuk ii awaasúulioo. Ammaa áakeen ilúuash hileen bacheeiiaxpíluupeesh dak Akbaatatdía ammaaihchiláakuuhcheesh xaxúa dak al ii baachimmíhkaak al ii baalaátuuash koók. Haak Christ Jesus iiaxuatáahileesh baáhpam awaasúuash ak dúuxaasheesh koók.
Awaasúum kootáa koowáte dúuxaashim Baxxiilaatúuash hinna awaasúuash kannaa ihch áxpihkaak baapéem alachiwakáauashbaakkussahkeem ihchi chínnaakuulak ko kala kootíihmaachik.
Kooták. Akchiwakíia xaxúa bach aláxpak Christ kon dii ashhawáttuuk. Haak Akbaatatdía Iláaxbaaxpee kan dii héeleeliohmaachik.
Paulsh Jews ak kootásseesh baa hilakuúk.
Hinna íwahkooteesh diiluk Jews ak kootásseesh baa díawaawalakuuash ii Christ Jesus ishkawáashe bíik. Kalako ii anmaalaxtúua bii ishkawúualak.
Hinné élahchetaahiluuk. Akbaatatdía bii báasak bii baa díalakuhchewioosh ii bii daásdeeawakuk.
Akbaatatdía bale baa íkuchkim díam xíakaateesh bii éhchehkaak bii éhchekaashihchek. (Kooshtaachím kal ii díiluss baawalaáchik.
Hileen an baawalaácheesh dáamnuulak ítchiihmaachik. Heelak Akbaatatdía ammaa íkuchkam xíakaateesh al awákeesh alákaak élahchelohmaachik. Ko ammaa íkuchkeesh Christ díakuuk.)
Kal ammasshipúua Akbaatatdía hinna baam xíakaatak beesh baa chiweéleetam alaaxtúuk. Heehtaa hilaakée Baleiláaxbaaxpee kal aaiikusták Bacheeiiaxpíluupuum Akbaatatdía chilakappéesh hawátuum kúh ihch iláakuuhcheesh ko éhchehchek.
Haak hinné baam xíakaatak beesh koók. Baleiichiweeítcheesh ii Akbaatatdía Jews kootéesh ammaa díakuuash Jews ak kootásseesh kúh baaláhkuuk. Kan bilaxpáakkoohawateeok. Akbaatatdía Jews kootéesh ala kuss ihchi baa ímmiteesh Christ Jesus chúuss baa hiléesh kúh Jews ak kootásseesh díakuuk.
Akbaatatdía bii ishkawáassaak an baatcháacheesh ii bii díahcheesh ii bii daásdeeawakak hinna Baleiichiweeítcheesh ii bii ilíihchek.
Akbaatatdía is bilaxpáake héele ii háakkaashkaateesh bíik. Heehtaa bii báasak hinna Baleiichiweeítcheesh ii Christ al éwahkuuash ammaa buluttúua Jews ak kootásseesh bii chiweéhchek. Heehtaa baatcháache ii éwahchekaashbiawuulak baaleetak.
Akbaatatdía bii báasak bale baa íkuchkam díash aaxualaachéesh ala kootáhchewia bilaxpáake xaxúa éhchehchewiak. Baa uhpawassáako Jesus Christ chúuss baa hilák baatách xaxuatáahilia díash heehtaa ammaa íkuchkeesh aaxuáhkaalaatak
hilaakée akchiwakíia chúuss baa hilák báakukkoon bale iláaxshiishiaahe dak is bacheeíttuua baatcháacheesh Akbaatatdía ammaa éhchem baatách xaxúa an díash éhkuulak hiliachik.
Baa uhpawassáako Akbaatatdía bale baa íkuchkam ii baa koochihtéesh díak. Haak Baxxiilaatúua Christ Jesus chúuss baa hilák kootáhchek.
Christ kan bahkaláttaak awáxpak balee hawátkaatahchek. Heem Akbaatatdía balee iikukkúihmaachim balásduupassuuk. Heem ishóoche biíwiawuulak an baa bulutchíittuuleetbohmaachik.
Hinna íwahkooteesh kalako ii dii baawakíikaasuuk. An baawilísaawalakuua ii iáxxolessaalah. An dii baa áatchileesh ko díawaawalakuuk.
Akbaatatdía ammaa an día xaxúa basshihchít Baxxiilaatúua Jesus Christ Iilápxe ishóocheen bashúushpattak kuss bahchiwakíiik.
Bilaxpáakuum Baaiiwaakoochihtéesh kuhtée dak hinna awé áake ak kooléesh xaxúa an bilaxpáakuua alataawúua Akbaatatdía kuss dúttuuk. Achíssaalak bilaxpáakassaaohmaachik.
Akbaatatdía koóm Iláaxbaaxpee chúuss baa hilák baa eé baatcháache ahóom héeleen an baatcháache dak bale daasátchuche dákuulak dalásuua awuússeelak ii kuss bahchiwakíik.
Christ an dáhkalattuua kúh ii bahchiwakíik. Koótduulak Baleiláaxbaaxpee dalásuua awúuan daachíihmaachik. Koótdaassuulak koon daachíssaaihmaachik. Haak sáapdialuulak Akbaatatdía al aláchissuua dak an bach aláchissuuash ko ii koótduuk. Akian chiikúss ii díluuak ii iháass daléessaalohmaachik.
Hileén ii bahchiwakáawalakuuak élahchekaasuulak baliachik Christ an balee íchissheesh ala shúhkeesh dak ala háchkeesh dak an báakoosh dak an dáawuuash dak. Tak an balee íchissawilikkuuash baa iíschiisaaleetawík. Hilíssheekaateen Baleiláaxbaaxpeesh an baatcháacheesh ii dii kuxsák akchiwakíiash díixaxua ammaa élahcheliiilush daache dii éhchehcheoh.
Kooták. Christ an balee íchisshe baatcháache ii éwahchetaahinmiawuulak baaleetahtaa kannaa éhchewiaalah. Koótduulak dalátaawuua Akbaatatdía ala kooté ko kala kootíihmaachik.
An baatcháache baxúoo awúualeesh ii baa basshihtúua dak baa baakaalúua dak Akbaatatdía áxpihkaawilikkuuwialak kootíihmaachik.
Akbaatatdía dáashe báaxxiiwaawook. Akchiwakíia dak Christ Jesus dak chúuss baa hilák baa baatcháache ahníak. Heem is bilaxpáake xaxúa dáashe báaxxiiao ii baa koochihtíih. Ahóoh.
Akchiwakíia xaxúa hawátkaatdak ko kala kooták.
Hinna íwahkooteesh Baxxiilaatúuash ishkawáashe bíim hilaakée anmaalaxtúuashe bii ishkawúualak. Akbaatatdía dii dáasaasuulak an dii bilaxpáakiilush daacheesh dii chiwaáuk. Dii baawakáauk. Kootáalah.
Sáapdialuulak xaxúa cheéshdaak baalíttaammikaattaalah. Baam sáapdak baakoon káalah. Sapéelak baa iháatdialak ilissáachissaa al aláchissuua ko óowiaalah.
Akbaatatdía Iláaxbaaxpee kon dii bach aaliíak dii hawátkaattuuk. Heem baakoon bach aláxpak ítche áalahkuua ko ii dii koowáteeosh dúuxaasaalah.
Baleiláaxbaaxpee hawátkaatak biixaxúa baxúoo awúualam ii bale axúa hawátkaatdak ko kan balee kala kooták. Kúh Akbaatatdía balee dáasaasak an bíiluss ihchi baa ímmiteesh ii baa íttuum kuttácheesh biixaxúa awóoliiluk.
Biixaxúa Baxxiilaatúuash hawátkaatak. Biixaxúa an balee baachimmíhcheesh kuttáche bahkaláttuuk. Biixaxúa balee bilihpíhche ii kootéesh kuttáchik.
Akbaatatdía hawátkaateesh biixaxúa kuss bahchiwakáaum Baksáaush koók. Biixaxúa bas bacheeíttuua koók. Balee chúuss baa hilík. Iláaxbaaxpee biixaxúa baxúoo awúualak.
Christ balee daásdeeawilikkuuak bale baa eétitchim ítcheesh ii íkuxxache balee dúmmachik. Ko baa ítcheesh an baatcháache ii Christ an daashíhche ii xíassaahchek.
Baawaalaáchim Baaxpéesh Christ ii iláak hilíashiiok boh.
“Koottaléesh dáachee ahkaáshim kulusták báakkussahke kuss aaléek.
Kúh is bilaxpáake baa dúmmachik.” huuk.
(Hilaakée hileen bale al ilíia chilasshihtáalah. “Báakkussahke kaka kuss chisshíik.” huua sáapahkuulak akian iischiisáa awáss húula awé awuúkussahke híiash koók.
Heem ak awáss húuash hinna ak báakuss déesh íh koók. Hinna awáxe ak chíisaataahilia báakkussahkeess déek. Heem hilaakée baatách xaxuatáahilia bacheeítcheesh ii annawitáahilihchewiak.)
Hilaakée hileen bale al ilíia dasshihtáalah. “Iiaxúa kúh ak baa dúmmacheesh koók.” Kooták. Báashik hám bacheeiiaxpíluupeesh dak Akbaatatdía ammaailáakuuhcheesh hám baleiichiweeítcheesh ak ii ilíiash hám akchiwakíialaxuahche axxiilaatúua dak ak baa baachimmíhkuua dak.
Iwak díak Akbaatatdía is bilaxpáake xaxúa baa ákkuuwuulak an báasheesh kúh kan díoolak hiliatak chiikúss akchiwakíiash Christ axúa koóush an baa kalátchekaasuua aák áxpihkuulak hiliachik.
Heelak íwak ii biixaxúa balee bach koowáteeak an baa bahkaláttuuash hawátkaatak. Akbaatatdía Dáakbachee al éwahkuuash kúh hawátkaatak. Heelak an baa bahkaláttuuash kala hilaa kal an báakkussahke híiihmaachik. Kúkkan balee baa annawitáahiliihmaachim Christ ko kan balee kala koottáahiliihmaachik.
Itchihk baa ala koottáahile ii baláak ko ii an bach awáchissuua awóowiak kalako ii Christ ala kooté kannaa balee kala kootíihmaachik. Akchiwakíia xaxúa Axxiilaatúuash koók.
Hileen alaachíisee dak alashkúa ko ii balee axúa bach aaliíak bat dúuxaashihkuuk. Ii íkuxxachia an baa hilíhkuua díoolak balee axúa ítche apáaliihmaachik. Akchiwakíiash an balee ala kootíiish daache koók. Iixaxúa bach íchissak ammaa hilíhkuua díoolak Christ an baatcháache ii akchiwakíialaxuahche ítche apáalak áxpihcheohmaachik.
An balee bilaxpáake hilaakéesh ammaa íkuchkeesh hileén koóuk.
Baxxiilaatúuash baláawakak hinné díiluss sheewáawík. Ak baa kalátcheleete ala kootúuash koochéessaalah. Kootéesh ammaa dasshihtúua kóoxissaak ii ihchi kuxsúuleetak.
Haak iiwaalasshihtúuash óotchia ko kala kooták. Baa éhkuuleetak kootáa baa ala koottáahileesh éhchewiassuuk. Akbaatatdía an bilaxpáake kuuwíash baaláhkassuuk.
Baa baaleete dak baa ala kooté dak kan dasshihtaachíssaak baa ilusshíchissuuk. Baa iháate ko díak bale aláxushkawaak baa ala kxawíishiishiaahe kannaa baatcháattaak kan baa hilúukook.
Heehtaa Christ ala kooté ii dii baachimmíhcheesh iháak. Iwak al ii élahcheesh kussaachichéek.
Kooták. Jesus ala koottáahileesh kal an dáhkalattuuwasseesh kalakoon díhch an dilútchiliiilush daache koó ii dii baachimmíhkuuk.
Iísko an dii bilaxpáakkxawaaush dak dalátaawikxawaaush dak ii díhchi xawíiluum dalásalakootuuash ii díhchi kúaluuash bitáaxiiluulak koó ii dii baálilaauk.
Akbaatatdía díhchi kummíileelahkuulak dalásuua dak iiwaaláasshihtuua kannaa ítcheelahkuulak koó ii dii baachimmíhkuuk.
Haak an dii bilaxpáakuua hilaakám Akbaatatdía ala kootéesh ko dii kootáhchewiook. An díhch an dilúttuua ii bilaxpáake xaxúa kuss dii baa táttak dii annawák dii baaxpáaum éhcheohmaachik.
Heem bat shéess dii biísshissaalah. Biixaxúa Christ axúash bíiluk. Heem díixaxua baa ala koottáahileesh ko ak baa kalátcheesh kuss shiiáalah.
Baam dalásbahtuulak kalakoon aalasshipák ii baa kxawíiassaalah. Haak an dalátaawikxawaaush it áxxaashe iíwaxpissaa haawíiaalah.
Koótdaassuulak Chíisbishe dii kúak dii baa kxawíianniahchewioolak baalúussaaihmaachik.
Dii akbaaataalúulak kala koowíiak baa hilák baa ítche ko díaalah. Bale baa hilé ko ii bilaxpáakdaalah. Koótduulak baa ihch alíinneete ii dáhkuxshiwialuulak kootíihmaachik.
Bale ilíikxawiia ii díassaalah. Baa al ítche ko shiiáalah. Heelak bilaxpáake an baa kaláttuuash áxpilahchelohmaachik. Baam sáapdaht baa ítche ko shiiák ak dii iikukkúuash kuxsák baa áatchilahcheohmaatdak diliataalah.
Deéla an dii an bilaxpáakuua ii Akbaatatdía Iláaxbaaxpee daásxawiiassaalah. Baleiláaxbaaxpee dii áxpak koolíihmaache aa baapéem Akbaatatdía baa ala kxawíia koon dii kulustalákuuak dii iléeohmaachik. Kooták. Baleiláaxbaaxpee alóoshdak ko kala kootéesh Akbaatatdía dii aáush ii xíassaak.
Dii díakxawiiot an baa dáhkalaaxtalakussuuash dak an dalátaawikxawaau ii dii daasáakaailuash dak baa an dáanniikxawiikaashdaailuash dak an dii biíssheesh dak baa an dilíiwisheesh dak baa baaík sheeláailuash dak bat dilúpioosh xaxúa kal ii dúuhpee koochéessaak kala koowíiaalah.
Itchihk bat daásdeeakuuak bale alataáwitcheesh ko ii díaalah. Akbaatatdía kuk Christ ii baa hilák dii kalaaxtalákuuk buh. Heem bat shéessee ammaa iháatdialuuash bach kalaaxtakuuáalah.
Akbaatatdía is bilaxpáake íchissheesh díilum ala koochéesh koótdewiaalah.
Kooták. Christ saawilikkúuash ko ii an balee íchisshe balee éhchehchek. Ii saawilikkúuash ii Akbaatatdía baa ítchim kuuák ko daásitcheewiak. Sáapeem díawuulak ii an bach awáchissuuash Christ an balee íchissheesh ko kala kooták bach awóowioolak koók.
Ak baa kalátcheleete an baa hilúua dúusaalah.
Akbaatatdía is bilaxpáake baaxpéesh díiluk. Heem “Dii héeluua hawátuum baa iháatdialaailuk aláxushkawiia díalaak an baa ilusshítdialaak baa eétalachissuua.” íwahkoosheewioolak dii al ilíiwishbioolak aliilúuleetiihmaachik.
Haak baa ilusshítsheekisshe dak al ilíiwaalaaxe dak annawíssuuk. Itchihk Akbaatatdía kusseé ko “Ahóoh.” haalah.
Bale ilíiwaalaaxe ii dii kúawioolak díassaalah. Akian baa ala kxawáaum ii balíiash ko ii Akbaatatdía daaskawíia ii ak koochée an datchúsuua shíassaaihmaachik.
Hinna íwahkooteesh kalako ii hileen ko ak bilikkúa diíssaalah.
8-9 Díiluh hawáttaa ala chihpashé dii koolúuk. Heehtaa hilaakée Baxxiilaatúuash is bilaxpáake dii héeleeluum ala sáashiia daliíok. Ii íwahkoosheeweesh bilaxpáake ala sáashiia koolúulak alataawúuash íttak baa daásdeeak baa ala kooté ko díailuk. Heem bilaxpáake hinna ala sáashiia ak kooléesh ala kootúua díiluh kootáalah.
Deéla kala shóotduulak Akbaatatdía ammaa isítchee éhchewiak díaalah.
11-12 Baa ala kootássee bilaxpáake an díoosh ala chihpashé koolíiilush daatak baa an díoo aaxuúxuaahuum dasshihtaachíssaalah. Kootáa ii bat shéess dilíissaaliiilush daachik. Shóotdahtaa áakass dústaalah.
Sáapdahtaa ala sáashiia aalaliíolak ala kooté ii xíassaak. Haak sáapdahtaa sáapdak ala koottáahileesh áakass déehcheesh ala sáashiia koók.
Iwak ii hilíashiiok.
“Ak iháwe kan díttaah.
Bale shéesh koon chilaáh.
Koótdaalak Christ ala sáashiia dii híihcheihmaachik.” huuk.
Haak sáapdahtaa Christ ala sáashiia ii xíassaahcheesh ala sáashiia ii sáashiiihmaachik.
An díhch an dilúttuua íassiiaalah. Ak baa éhcheleetdessaalah. Itchihk ak baa éhche ala kootúua kootáalah.
Hinna baapé baa ala kxawíia ahúk. Heem baa ítchilaawialuulak kala koók.
Deéla ak baaláaxaatdessaalah. Itchihk Baxxiilaatúuash ammaa dii díahkuua éhchewioolak díaalah.
Bilikawíia ii káahuxchelessaalah. Ii díhchi kxawíilaalohmaachik. Itchihk Baleiláaxbaaxpee ko dilúttak díhchi hawasséehkaalah.
Haak bat shéess diláaulak Buuwaaxpée (Psalms) dak iichiwakáauwuua dak ko ii díaalah. Dáawalaxuua ii Baxxiilaatúuash dáashe báaxxiiaalah.
Baxxiilaatúua Jesus Christ dáasheesh ko ii Baksáau Akbaatatdía kusseé baatách xaxuatáahilia ii “Ahóoh.” haalah.
ak bach áxpe
Haak Christ an dáhchikittuuash ko ii bach ilíikalattaalah.
Bía akchínmisheesh Baxxiilaatúuash al ilíiash an díaluuash dachílaau kúh kootáalah. Baxxiilaatúuash ala kootáhche koók.
Bía axxiilaatúua chilaáu koóuk. Akbaatatdía is bilaxpáake axxiilaatúua Christ koók. Kooták. Christ iiaxúa akchiwakíia ak iléesh koók. Christ axúa ko kala kootúuk.
Akchiwakíia díixaxua Christ ammaa ala shéesh baatách xaxúa díikukkak díalaailuk. Heem bía kúh chilaáu al iláau iikukkúilush daachik.
Bacheé ilussheen duóo aláchisshiliiish daacheesh Christ ak kalátcheesh al íchissheesh ko kala kooták. Hinné chichéhkaalah. Iilaa saakuuák
ko ak kalátcheesh bilihpíhcheesh ii hoowéettaak Baleiichiweeítche ii Akbaatatdía baaxpáahkaakuuwiak.
28-30 Deéla bachéem axúa ihkulupíalak huua éwahkuuleetak. Kúh ii baxúoo bulupíassuuk. Kootáa itchihk baa duúshbahkaak hawassáawaak ítchikaashbuuk. Deéla Christ ak kalátcheesh axúash koóum bíiluh balee hawák. Kooták axúa dak hulé dak. Heem Christ an balee íchissak an balee hawassée ítchikaassheik. Kúh bachéem al ihch íchisshe uá al íchisshiish daacheesh koók. Bachéem uá íchisshilak íh ihch íchisshik.
Baawaalaáchim Baaxpéesh an baalaátuuash hilíashiiok.
“Kúh bachéem aksée íhchish dáak bíam áxpalak kal axúoo hawátiohmaachik.
Heem kan bilaxpáakduuppeessuuk.
Kala koowáteeak hawátkaatiohmaachik.” huuk.
Ko íwahkoosheesh ii Baawaalaáchim Baaxpéesh awúuan ammaa koottáahilim baatcháachim bíiluss xíassaahchek. Awúuan an baalaátuuash Christ dak akchiwakíia ala kootúua balee chiweék.
Heehtaa kúh an dii baachimmíhche xíassaak. Bacheé xaxúa al ihch íchissuua uóo íchissuulak ko kala kootíilush daachik. Haak bía xaxúa kúh chiláau chikitchéeilush daachik.
baakáate dak aksáau dak
Baakáateen dáksaau al iláaush díaalah. Baxxiilaatúuash kal an dii díahkuua koók. Kal ala díalaaliiilush daacheesh íwak koók.
“Dáksaaush chikittáalah.” huuk. Baleilíipilake héeleen Akbaatatdía díssee al ihchi baa ímmitee bassáakaasheesh hinné koók.
“Koótduulak hinna awé áakeen al áalahkuuash báalee hámmishkaasheen ítche áalahkulohmaachik.” huuk.
Bacheé ilussheen ak dáakbisheesh ammaa ala sheelúua dak ammaa an díaluua dak daláakuuash ii daaskawíiassaalah. Itchihk an baachimmílahkuuash dak an baánnilaaush dak al iiwíshduuash ii Baxxiilaatúuash kalátchehkaalah.
baa ishkawáashe dak is bacheeítche dak
Baa ishkawáasheen dís bacheeíttuua chikittaák ammaa ala sheé díaalah. Christ ammaa dii an díahkuua an díaluuash dís bacheeíttuua an baa díalaalakuuash ko kala kootáalah.
An baa díaluua ítchiiaalah. Heehtaa dís bacheeíttuua an baa kalátchelahchewialuua biipé kussaak. Itchihk dii íassiio xuh dii íasseessuulak an baa díaluua ítchiiaalah. Christ dii aáum Akbaatatdía an dii díahkuua díaalah.
Baa hilák dalátaawuua al ítcheesh ko ii díak kúmmaam Baxxiilaatúuash ko baa díalaalakuulak bilaxpáake kussuuk.
Hinné kalaaxtássaalah. An baa díaluua ítchiluulak chiikúss Baxxiilaatúuash ii íkuxxache bakálee díak balee baa ishkawáashi xuh baaleetak.
Deéla bacheeítche ilussheen díiluh kan dii kala kootúuk. Díshkawaasheesh daásdeeakuuaalah. Kuss xawíilessaalah. Hinné kalaaxtássaalah. Hawátam Baaiiwaakoochihtéesh ak kooléesh dii dak díshkawaasheesh dak díilapta kon dii aáuk. Bilaxpáake xaxúa al íkee bach kuxxáahchek.
Chíisbishe al iichúuwuua hinné koók.
Aaleéla Baxxiilaatúuash ii dii hawátkaatuum an baatcháachkaashim baa iíschiisaaleeteesh ii díhchi dalásatchuchihkaalah.
Bale dusshúuataalicheesh dak Akbaatatdía ammaa an dákuuash ihée dúttak ii díak ii díhch íassiiaalah. Koótduulak Dís kootáau Chíisbishe ammaa íkuchkam kxawíiash ko dáawaluuwialuulak annúuwishiihmaachik.
Bilaxpáake ko baawaluússuuk. Itchihk bacheeítcheesh dak an bacheeítchiwishe dak hinna ala chihpashé koon bacheeíttuuash ko baawaluúok. Haak baleiláaxxawiishiishiaahe awáxe ko koolúuash ko baawaluúok.
Aliilíhchiassaaluua Akbaatatdía dákuuash ii díaalah. Baapéem baa ala kxawíiam dii iichúuluulak dii áaxaawassuulak ii óochialahchewialuulak kootíihmaachik. Heem baa ala kxawíiash ko baa baluúo koomnák it díluulohmaachik.
Hinna íwahkoosheeweesh baatát díhch ákkuuwiiak káalah. Baa ala koottáahileesh ii díhch ákkuuwiiaalah kúmmaam bale iipáhpaachim díiheelapeetaaluulak. An baa annámnahkuuash kon Chíisbishe dii híiassaaihmaachik kúmmaam bale dusshúuataalichim ii díaluulak.
Sáapdahtaa Akbaatatdía an biáluuash baatcháattaalah kúmmaam bínnaatdak. Chíisbishe iseé biláawishishdak díiluss húuhchelak ii chiálaawialuulak kootíihmaachik.
Akbaatatdía dii iléesh an dáhchichelahkuua baa iháate diláaxuua híiassaak kúmmaam bale ikkúhpuuwatdak dáashuuo ássassuulak. Akbaatatdía al ilíia ii díak ii Chíisbishe ko baluuáalah kúmmaam bítchiiisaalak Baleiláaxbaaxpee dákuuash ko kala kooták.
Ammaa an díaluuash héelapko chiwakáak Akbaatatdía díhchi kuxshíhkaalah. Sáapdialuulak Baleiláaxbaaxpee dii chiwaáut chiwakáalah. Baleiláaxbaaxpeesh ko díikukkak koowéessaataahilaalah. Akbaatatdía is bilaxpáake xaxúa chiwakáakuuakaalah.
Kúh chiwakáawakaalah. Heelak balíilak Akbaatatdía kon bale ilíia bakdák baa ala koottáahileesh baa baachilíileettaa sheewáak Baleiichiweeítcheesh koon baa ala xíakaateesh ko bilaxpáake éhchewahchewiawaak.
Hilaakée anmaalaxtúuashe bii ishkawúualak úuwatchilia bii kussíiohtaa Jesus Christ bii húuhchem baláawakak bilaxpáake ahóom Baleiichiweeítcheesh éhkuulak baliachik. Hinna Baleiichiweeítcheesh ala koottáahileesh baa baachilíileettaa ko baachiweelák chiwakáawakaalah.
Kalachii Paulsh “Shóotaachi?” hek.
21-22 Bakúpawachissuum Tychicus huuash Baxxiilaatúuash baa hilakuuá ihkúalassaak. Heem díiluss déewahkaak dii kuxshíwahkaak hilihtée ammaa ala kooté dii chiwaáulak baliachik. Kúh bíilu an balee ala kooté dii chiweéohmaachik. Heelak ammaa an díawee an bii ala kooté ii élahchelohmaachik.
Hilíssheekaateen Baksáau Akbaatatdía dak Baxxiilaatúua Jesus Christ dak an bahchiwakáau ak koochée xaxúa ítche daachíhcheoh. An baa dáhkalattuua baatcháachim dii bach íchisshihkaakaaoh.
Hilíssheekaateen díixaxua Baxxiilaatúua Jesus Christ ak íchissakaaush Akbaatatdía kon dii daásdeealakuuoh. Ahóoh.
Paulsh PHILIPPI kuhtée akchiwakíialaxuahcheesh ala kuss baawaalaátdeehcheesh hinné koók.
“Shóotaachi?” hek Paulsh.
Awaasúualahum Philippi huuash kuhtée koon akchiwakáaush Christ Jesus aláxpak dii hawátkaatuuash deéla dís bacheeíttaahuuash dak ak dii kuxshéesh acháappaa hinna baa baalaáche díilun díiluss díawuuk. Paul huuash bíik. Awáxpe Timothy huuash koóm Christ Jesus ak iláakuum ak baa hilakuúosh bíiluk.
Baksáau Akbaatatdía dak Jesus Christ Baxxiilaatúuash kóosh dak dii daásdeealakuuash ko ii al ítche áalahkuuash koochihtéewiam awáxpak bahchiwakáauk.
Paulsh Philippians ala chiwakáakuuash
Shóon dii basshihchít ammaa ii dii bahchichéwahche ii bas Akbaatatdía kusseé “Ahóoh.” baaik.
4-5 Deéla ko baapéesh hinna Baleiichiweeítcheesh an dáhkalattuuwasseesh koottaléesh aa hilaakée kóosh díixaxua bii aláxpak baa díaluua ítchiluuash kal ii hinna Baleiichiweeítcheesh bilaxpáake kalako ii éhkuulak baliatuuk. Iwak ii an bahchiwakíitatchee díixaxua bahchiwakáawalakuuak koon baawihkammáachik.
Hinné kootíihmaachim éwahchek. Akbaatatdía al ítche kuss dii kulussáalawe aa Jesus Christ ala chisshíiwiash ko baapé híiihmaachik. Koottannák kan dii annawitáahiliihmaacheesh balásduupassaak.
Kooták. An dii awáchissuuash Akbaatatdía baa an bii díahcheesh an bii dáhkuxsuuash ítchiluum heelassheen díixaxua dii baa baasshihtawalákuuash annámmaak. Shóon bii daxtúu xuh hinna baleiichiweeítcheesh bilaxpáake ishóochissaawaalak kootkaáshim al éwahche baachiweék.
Hinné ala koottáahileesh koóm Akbaatatdía éhchek. Christ Jesus an dii íchissuuash hinna an dii bii íchisshihkuuash ko kala koottáahilik. Kon bii áakaawachihchem díixaxua dii awákaawissawakaauk.
Heem ammaa ii bahchiwakáawalakbakaaush hileén koóuk. Kannaa bach aláchissaalaaliiolak haak ammaa ala koottáahileesh al élahkuuash shóossaalaht ii díaluulak
haak an dáhkalattaak baa an díalaaliiilush daacheesh dii éhchehcheoh. Hinné kal ii bahchiwakíiash kal ii baa dáhkalattaak díalaak kalako ii xaxúa élahchekaasuuash koók. Iisakkússee shóon Christ chisshíilak baa chilasshihchiwíak. Hilaakée ko baapé ammaa iháatdialuuleetak ammaa díhkaxsuuleetak ammaa dii aaliíoleetak dii ítchikaatuulak ko ii bahchiwakíik.
Haak Akbaatatdía ammaa dii díahkuuash koótdaawialuulak Jesus Christ dii baa áakaawachihkuulak koótdaawialuulak kootíihmaachim ko ii bahchiwakíik. Koótduulak kalako ii hileen bilaxpáake kúh Akbaatatdía chikittaakuuák dáashe dáasaasuulak baliatak ko ii koótbaak. Koótduulak dii íkuulak Akbaatatdía bilaxpáake hoowikáattaak baa tátchihkaak baa annawikaáshihcheihm éhkuulak baliachik.
Paulsh baa shóotaache
Bakúpkaatuu hinné dii éhchewahchewiawuuk. Hinna baa ala chúuss baaléehtaa bii hiléessaawioohtaa kootáa bilaxpáake baleiichiweeítcheesh baachiwaáuk. Heehtaa bii dúttak bii daxchílom kalako ii hinna baleiichiweeítcheesh bilaxpáake ak iikukkó kannaa áxpihkaalawik.
Hileén bii daxtúua héelapko Akbaatatdía an bii kuxsalaachéesh ak baa kalátcheesh al ahó íkaakaak kalako ii Akbaatatdía kúh ala kuxshiwía an bakúteen iluuakuuwíash kalatchekaasáauk. Heem kannaa iisásshiak ii baa ala xaxxúuleetak hinna Akbaatatdía al ilíia baatcháacheesh ii aláxalaa déehkuuk.
15-16 Iwak ak baa kalátche ham bat balíiwahkalattuum Christ is baa al iichiweeítcheesh baawilísshissaak asíitkaashbuuk. Heem bach awáxpak aláxalaa déewahkaawakaauk. Bii íchissak Akbaatatdía koóm hileén bii dúushiiash al ilíia ítchikaasheesh ko bii óhchipchihchewiam éhkuum Jesus Christ is baa al iichiweeítcheesh bii áxpak baa éhchehkuuk. Deéla iwak ak baa kalátcheesh iháaum kúh bii óolitak bii iichúulaak Akbaatatdía an bii ii baa hiléesh kúh kootúulak hiliatuuk. Bii áxpilishtehkaak bii iichúuleshtehkuuhtaa kootáa baleiichiweeítcheesh aláxalaa déehkaak aaxualichíssuum aliipaátdeetak.
Kooták. Christ is baa al iichiweeítcheesh kúh baa éhchehkuuk. Heehtaa daasalakootúua ítchissuuk. Akbaatatdía al ii bii baa hiléesh íiluh kootúulak hiliatuuhtaa an baa dasshihtúuash iháatak. Hinna hilíateesh bilaxpáake ahúm píisshe daáulassheen awóolitak iichúuwelak hiliatak bii daxtúum héelapko kúh ii bihchi baailíshekaashbaalak hiliatkaashdom kootássaak.
Is biipúusaapdak íwahkootuuk. Heehtaa alíipdeetak Christ is baa al iichiwéesh bilaxpáake kuss ii aláxalaa déehcheesh kuhkaláht kal ii balásitchik. Daasúua díataahiluu xuh baaleetdak kuk kala shóohtaa shóotuulahtaa it ii baawihkammáachik.
Haak baawihkamáatbaakahkuwihmaachik.
Hinné kal éwahcheesh koók. Akbaatatdía kusseé dáhchiwakaawiilakuuash Jesus Christ koóm Baleiláaxbaaxpaam bakóosh bii kuxshéesh kalako ii hileen baa baalúuom chúuss baaléesh ii bii kuxshikaáshiihmaachik. Kalako ii bii áake sáasaalaatak kan bii dússhipbioom ko ii baawihkammáatbaalicheesh koómmaassaawiik.
Kala shóohtaa shóotdaht an baa bulusshítdeetak an baa bihkaxshíleetdassheen bii áake déaxalaachim éwahchek. Hinna dúuptako an bii bilaxpáake an bihchi bulutchéesh deéla shóon baashbiáwaalak an bihchi bulutchéesh Christ bahchikitchéesh ammaa díawaawakoosh ammaa sheewáawakoosh xaxúa kal ii koochihtáweesh balasé chichútbahkaak an bii baa ala xaxxíleeteesh ko ii kooták.
Bii bilaxpáakdak Jesus Christ bahchikittaawakbaalitbiáwaak baa biipéesh kuttáchik. Heehtaa baashdák Jesus Christ awáxpak bii koonnák kannaa heetashtéeihmaachik.
Deéla it bii bilaxpaakéelak Christ an bahchikittaawakbaalichéesh dak ammaa díawaawako ítchiwaak. Heehtaa dúuptako shóotbaawiawaalak bii bilaxpáaka xuh baashdák shóokee ko ittéelak baalaaxták.
23-24 Christ awáxpak bii koonnák ko heetashtéeihmaachik. Hinna awé áakeen bii kooléesh kuk baaleetak. Heem hinna awé awíhchish baaléewisshik. Heehtaa an díhchi bii kuxshílahcheesh ko ii it bii bilaxpáakeesh kuk ko bas biipkaaséek. Kalako ii Christ it kuss baaleewiawaasséek. Kalako ii balásalakootdeetak hinné dúuptako shóokee ko díawaawiawaalak baalaaxták.
An díhchi bii kuxshílahcheesh kusséesh kan balásduupassaak. Heem bilaxpáakbewiawaam díss baaléem kalakoon díixaxua ii bach awáxp baa díawaawohmaachim kal éwahchek. Kalako ii Christ an dáhkalatcheesh kannaa itchikaaséeihmaachik. Kal íwahkooteesh kal ii baalíhkammaatdohmaachik.
Kooták. Christ Jesus kala chii dii bii kuss chisshíihchewioosh kalako ii dáashe báaxxiilaalohmaatak kusséesh ii “Ahóoh.” daalohmaatak an baalíhkammaatuuash baatcháachiihmaachik.
Christ an dáhkalattuuash ko kan bii kala kootdássheen baleiichiweeítcheesh dii baachimmíhkuum ala koótduuash bat shéessee an díhchi dilúttuuash ko kootáalah. Dii awákaa boó xuh an dii biikukkóosh aweeláaxaasak bach aláxpak baa díaluuash ak dii iichúulaak hinna bale iichiweeítcheesh kúh ak iichúuleesh díikukkussuum ko ii éwahchek. Christ is baa al iichiweeítcheesh dii kalátchehchewiassaa baa ihée dii kalátchehchewioo díikukkussuum kúh éwahchek.
Hinna baalíhkammaatak dii baa ala xaxxíleeteesh kalako ii ak dii iichúuleesh dáaxaxxissaak dachíliissaataahileesh kúh éwahchek. An dachíliissuuash kalako ii Akbaatatdía xawíikaassaak baa hámneettaahileeihmaachim éhcheohmaachik. An dachíliissuuash kalako ii Akbaatatdía dii íassiiak dii iléeihmaachim hilaakée dak ii baa koochihtéesh élahchelohmaachik.
Ii kootéesh Akbaatatdía al ii dii ítchikaassuuash Christ dii kalátchekaashihchek. Heelem Christ an bahkaláttuuash bíiluh ko ii Akbaatatdía balee baa chúuss déehchewiak.
Heem hinna íwahkooteesh hinné chichéhkaalah. Hinna Philippi kuhtée bii koolám bilaxpáakuum ammaa bii chúuss déehkuuash baatcháachkaassuuash alákuuk. Hinna Baleiichiweeítcheesh ak iichúuluum hilaakée dii baatcheesshíiakaau koottaléesh bíh bii kootúuk. Heehtaa koómnaassaak dalásatchutdahkuum éwahchek. Hinna an baawalaáche an dáamnuuash bilaxpáake iháaum it bii kootúum ii élahchelohmaachik.
Christ ala cheéshdeesh dak baa iíschiisaaleeteesh dak.
Christ balee píishko páachileesh bíiluh kalako ii bat píishko bapchílewiiilush daachik. Christ balee íchissheesh ii balee chilaschéesh bíiluh kalako ii bach awáchisshiwiiilush daatak bat bahchilaschikaáshbiiilush daachik. Baleiláaxbaaxpee koon bíiluss iláak bíiluh kalako ii bach awáxp balíiwiiilush daachik. Christ bíilussee balee daásdeekaashbilikkuuash bíiluh kalako ii bat balásdeewakbiiilush daachik. Christ bahkaláttaak Akbaatatdía is bilaxpáake awáxp baa díawuulak kal ii iwak xaxúa díawaawiawuulak kootíihmaatak díawaawiiilush daachik.
Baleiichiweeítche al ii dáhkalattuua hawátkaattaalah. Daláshawattaak bach íchissaalah. Bach áxp baa hiláalah. Bat shéess baawísh íttaalah. Dii íkuxxache Baleiichiweeítche éetshii déehkaalah. Koótduulak bale daásitche aalasshipím ii bii íaxuaihmaachik.
Baa an díaluuash xuh ii baaíaleetassaa xuh ii bat dasshipbíassaak dilíiwaaialeetdewiassaalah. Baaleettaa ak cheéshdaalah. Díinnaxuoosh bat chikittaakuuák bat baa ánnuuosh ko bassáahkaalah.
Díixaxua díiluttach díhchi dasshihchíssaalah. Heehtaa kúh bach íkaakuuak bach kuxsáalah.
Christ Jesus ammaa iískusseesh an baa íkeesh an baa dasshihché díiluh kala kootáalah.
Akbaatatdía ala kootéesh Christ Jesus kúh koottáahilik. Heehtaa Christ Jesus alasáashiiwaaxpeesh dak an baatcháacheesh dak an báakaacheesh dak hilíilak Akbaatatdía ala kooté íh kala koottáahileesh xaxúa dúushiik.
Itchihk kal íilaa hilíilak akítchileesh kal ii díassaak dúushiik.
Haak ittákkaa ak baa ishkawáashdek.
Kalakoon ak cheéshdeesh ii an bilaxpáake Akbaatatdía an baa an díahcheesh día aa ala shée aahíik.
Hinna an baa kalátcheesh an báakkussahkeesh aahíik. Kalako ii dútchixawiikaassuum baawatbakálaam kuss dakkaasúum koon shéek.
Kalako ii Anmaaiiwaakoochihtéesh kuhtée kal an báakkussahkeesh Akbaatatdía dúttak báaxxiiak koon dúushiik.
Deéla ammaa kúuash bale dáashim ítchim dak an baatcháachkaasheesh dak kal ak baa íkuchke koóhchem kal ihée koótdeetak.
Akbaatatdía ii íwahkoocheesh báakukko dak awé dak awé awúua dak ammaa ala kooléesh xaxúa Christ Jesus chikittaakuuák kuss chiwakáaulak hiliatak
ak kooléesh xaxúa al iikukkúuan hilíashiiok.
“Jesus Christ baatách xaxuatáahilia baa báakkussahke baa iíschiisaaleete koók.” huulak hiliachik.
Kalako ii Akbaatatdía koóm Iilápxe kóosh dáashe báaxxiiak ala chikittaakúuash kuúohmaachik.
Christ an dii bilaxpáakuua ii baa xíassaahkaalah.
Biilápaachkaatuuan hinna íwahkooteesh an dii an díawahkuua díaluuash kal ii íkuxxache díakaalah. Bii ala koolé dak bii ala koolássaahtaa dak an baa dáhchiwakiiash díataahilaalah. Bilaxpáakuum Akbaatatdía iléesh an baa annamníoosh kúh akúkussahke aalaliíak díalaawialaaliiilush daachik.
Akbaatatdía iiaxúa ammaa dii díahchewioo dalásawuuan dúushiilassheen díalaawialuulak kootáhcheihmaachik.
Ammaa díaluuash xaxúa Akbaatatdía dak dís bassáalituuash dak kaláttaalah. Baa aashtáchissaak dilaáhissaak ammaa dii díahkuuash díaalah.
An díhchi dilúttuuash íwahkootaalah. Koótduulak bilaxpáakuum baa kalátchessaak baan áxp baa hilaachíssaak baa tátchissaak baa kxawíihileesh héeleennuulahtaa diiluk an baa díhkaxshileetuum ammaa dii al aaliíoleetak. Kalako ii al ihchi dútchiilush daacheesh xíassaakaashdaak éhchelahkuuk. Bilítaachiia dak ihké dak sáashiikaasheesh an baáu xíassaakaashiiluash ko kala koótdaalah.
Akbaatatdía ammaa íkuchke ii an bilaxpáakuua ii baa koochihtalaatbíoolak kootíihmaachim éhchehkaalah. Heelak an baa díaluuash iiláxiiwaawihmaachik. Ilak ii dii baachiwaáu dii héeleenmaalak ammaa díawaakaasheesh ittákkaa díawaassaak. Kalako ii Christ ala chisshíia ko baápbishdak dii ii koótbaak baawihkammáatbaatchaachkaashbaawihmaachik.
Aaláa Roman bacheeítchikaasheesh koóum bii dappiíolak kalako ii bas íile xéih. Kootdák hileen akchiwakíiwacheeitche baáchuuwilaxxee ii páaxxuuash Akbaatatdía kuúolak ko kala kootíihmaachik. Diiluk Christ an dáhkalattuuash chichútduulassheen Akbaatatdía kusséesh baatách xaxúa díhchi dákuuk. Ii koótduuash ammaa dii díahkuuash xaxúa díalaalohmaachik. Akchiwakíiwacheeitche Akbaatatdía kusseé an baaaaleéash ko kala koótdaalohmaachik. Kal ii kootéesh biixaxúa Akbaatatdía kusseé baatách xaxúa an bihchi bakúuash ko ii baawihkammáatbaalitbihmaachik bii dappiíolahtaa.
Haak biixaxúa Akbaatatdía kusséesh baatách xaxúa bihchi bahkukúum díiluh dalásittaak baalíhkammaatdiiilush daachik.
Timothysh dak Epaphroditus dak
Baxxiilaatúuash Jesus kon bii kuxshím saskáat Timothysh díiluss húuwahchewiaweesh kootáhcheihm baliachkaashik. Ii koótbaawihmaacheesh baa an bii ala kootéesh dii chiwaáulak ii dalásitchilohmaachik. Shóon chisshíilak díiluh baa an dii ala kootúuash bii chiweéihmaachik. Bíh kalako ii bii píishko páachilaak ii balasé ítchiihmaachik.
Balee héele Timothysh ala kootéesh awáxpeesh héele ak koótdeetak ak dii baailísaakuuash koók. An dii ala kootúuash ak éhchekaashbiash Timothysh koók. Bittáchissaak. Heem Timothysh koóm ammaa díiluss déewahchewiaweesh koók.
An basshihchéesh hileen hawéese xaxúa ammaa an déewahchewiiish daacheesh íluttach ihchi dasshihchíohmaachik. Jesus Christ daasalakootéesh kuss dasshihchíssaaohmaachik.
Timothysh baa bilaxpáakdaht ala kooté élahkuum Akbaatatdía dak hawéese dak an baa hilakúuash ítchikaassheesh dii íkaahkuum Timothysh bii áxp baa hilikaásak kal élahkaak Jesus Christ is baa iichiweé ítcheesh aláxalaa déehchem élahkuuk. An bach awáxp baa díawuuash kúmmaam iisáaksheem iilápxe áxp baa hinnák ko kala kooták.
Heem baláshawatbaak hinné díiluss déewahchewihmaachik. Heehtaa bii shooléelitdak koochihk éwahkaak hilaa déewahchek.
Kala shóohtaa shóotdaht it balásduupassaak kala saskáat Baxxiilaatúuash bíh díilussee baaléewiawaam kootáhcheihmaachik.
Kooták. Baakuhpáak íikasshe ii itta shéelaak. Heehtaa Akbaatatdía an balee daásdeesh hinna Epaphroditus óochiahchem ii ishtatáachissheesh ii bíh balasé ittéek.
Hinna íwahkooteesh kalako ii biiwaachíssaak díilussee saskáat déewahchewiawaak. Iwak díawaak kala chii alákuulak kal ii baalíhkammaatuulak baliachik. Kalako ii bíh an balásxawiiash koomnák baliachik.
29-30 Ak bii kuxsawakóosh dii annaachíssatuuk. Christ an baa hilakúuash itta ii shéelaahtaa koowéessaak. Hinna íwahkooteesh kalako ii al alóhchikaapuuash ii baalíhkammaachkissaalah. Baxxiilaatúua ak kalátcheesh an bach óhchikaapuuash ko kala kootáalah. Epaphroditus ala kootéesh dak ak kootéesh chikittaakuuáalah.
Akchiwakíiwakupeen it ammaa ii dii awáxp balíiwiaweesh hinné koók. Baxxiilaatúuash kuttáche ii dalásitchikaashdakaaulak kala koók.
an baa tátchikaatam koottáahileesh
Hinné iíschiisaa dii baachiwaáuwishihtaa hilaakée kala chii díiluss baawalaátuuash beésshiaweechissaak. Dii kúawioolahtaa an baawalaácheesh ii aliilúuleetiihmaachik.
Hileen bilaxpáakuum ditchiláachkaasak baa chikittúuleeteesh kooté alaxaxxáalah. Baa iháat ak ii baa baachimmíhkaak ak baa kxawíilioosh alaxaxxáalah. Díhch íassiiaalah. Ammaa dáhkalattuuash dii iháass aaléewiak kootáa dii áaxxaapashkaahmiaohmaachik. Al áaxxaapashkuuash kuttách hilaa ii Akbaatatdía is bilaxpáakuua dii hawáhchewiook.
Iwak bilaxpáake “Al áaxxaapashkuuash ii Abraham is íilannee balee hawáhchem kootáa Akbaatatdía is bilaxpáake bíiluk.” huuk. Bii ahúum balee áaxxaapashkussuuhtaa Abraham is íilannneetaahile biiluuan bíiluk. Kootáa Akbaatatdía is bilaxpáaktaahile bíiluk. Baleiláaxbaaxpee an balee kuxshéesh ko ii an balee an bilaxpáake ii Akbaatatdía bahchiwakáak baa díawaawakuuk. Christ Jesus kusséesh dáashe báaxxiiwaak ii baa ítchikaashbeesh Akbaatatdía is bilaxpáakeesh ko ii balee hawáhchek. Balee axúa kuss baa an díoo kúh baa an díawuua Akbaatatdía is bilaxpáake ii balee hawáhkuuash bahkalátchessuuk.
4-5 Iwak hilíateesh ii bihchi biáwaassuuk. Baaleetdak al ii bihchi bahkuxshíwishdak biichihk áa díawaawihmaachik.
An bii bishé kalakoon bas baáhko sáhpuam kalakoon bii áaxxaapashkuuk. Israel bilaxpáake ko bii hawák. Benjamin ashammaléaxxiia ko bii hawák. Hebrew bas íilannee dak an balíia dak an baa bahkalátche dak kala shóossaalaht kalako ii baatách xaxúa bii Hebrew kooté koók. Bii Pharisee kootám kalako ii baleilíiaakaxpissuum Moses bilikkúuash bahkalátchekaashik. Kooták. Akian ammaa ala kootéesh hinné kal ii xíassaakaashihkuuk. Baa an díaweesh dak bii sapée dak ii bihchi biáwaakaashdak ihée sapéelahtaa an bii ala kooté kóoxxuuleetiihmaachik. Hilíachiisaa hinna baa an díaweesh ii bihchi bahkuxshiwiáwaalak baaleetiihmaachik.
Kooták. Bilaxpáake ak awé alasshihchéesh bii baaík sheewíak heelolak “Baleilíiaakaxpissee dússhishik.” bii helitdelelok. Ala kootéesh bilaxpáake baleilíiaakaxpissee kalátchewahchewiawaakaashik. An basshihché “Bilaxpáake Christ ak kalátcheesh baleilíiaakaxpissuuash haawéewiook.” balíatak ko ii kootáa baappiiawaakáhkak baatcheeshkaáshbaak haawitáahinmaawiawaawaalichik.
Koottaléesh hinna baa an díaweesh ii bihch ítchiwaak baliachik. Heehtaa hilaakée hinna baa an díaweesh bahchilasshihchíwem koolíiash baa hámneetak Christ kusseé kúh baa hámneetak.
Hinna awé ammaa ala kooléesh al ii bihchi bahkuxshíleetak hinna Christ Jesus al éwahchewiaweesh kuk baatách xaxúa baa iíschiisaaleetak. Hinna an baa iískusseesh an baa íkeesh an baa dasshihché bíh koótbaawiiish daacheesh íwahkootbaalak kal ii bihchi bahkuxshikaásheesh koóihmaachik. Heem hinna awé ammaa ala kooléesh dak baatách xaxúa kan baa hámneettaahiluuk. Baa al ii díassuua dak baa ala xawíia hawáxiiwaailuash ko kala kootúuk.
Kal ii hilíatbeesh Christ bii eetáahinnak baliatak ko ii koótbaak. Baleilíiaakaxpisseesh kusséesh bahkalátchehtaa ii bihchi baa tátchiwahchessaak Akbaatatdía kusséesh baa annámmaassaak an bii íkeesh ítchiwaassaak. Heehtaa Christ an bahkalátchekaasheesh kalako ii Akbaatatdía iiaxúa al íkeen bii baa táttak baa ala kootkaáshe díawaam bii áakaawachihchek.
Kooták. Christ éwahchewiawaak íwahkootbaak al éwahcheesh áxpiwahkaawaalammiawaak. Akbaatatdía an baatcháacheesh an baaxpéesh ko ii bilaxpáakbewiawaak ii baa koochihtalák baliatak Ischawúuan Dakkaasúua shéem chiléhcheesh Akbaatatdía an baatcháacheesh ii díash ko bii kootáawakdak baliachik. Akbaatatdía an bahkalátcheesh kalako ii baa chúuss baaláak ii baashdáhtaa chúuss baaléewiawaak Ischawúuan Dakkaasúua ii baashbakbiáwaak. Ischawúuan Dakkaasúua Akbaatatdía ala kalátcheesh kalako ii baa chúuss déesh ii saawakóosh ko ii koótbaawiawaak.
Ammaa díawaawiawaakaasheesh kal ii ammaa hilíatdak baliacheesh baashdák píishchiisaa kaka bii bilaxpáakahchewiam éwahkaak kalako ii Akbaatatdía bii kulutchilák basshihchíssaawihmaachik.
Ammaa dishóocheeleesh kuttách dasshihtáalah.
Akchiwakíiwakupeen ala koottáahile al éwahchekaashe it baasák kaka bii chiléhchessaak. Kooták. It bii annawitáahilissaak. Heehtaa Christ Jesus ii bii pátcheesh ala kootéesh éwahkaak píisshe baaléelak hiliachim éwahchewiawaak ala kooté koótbeewiawaakaasak balúuawaakahkuk.
Christ ala kootéesh bik it bii kootássaak. Bilaxpáakeem xalússhilak kal iipatchíssaak iisásxualaak bilaxsheewíak. Heem kan bii píisshessaawakaassaak baam díaweesh kal ii bihchi baasshihchíwaassaak ammaa baa iishóocheeleesh ko kuss awákaak.
Christ Jesus kusséesh basshihchikaásak al ii éwahcheesh áxpiwahkaawaalammiawaak. Iwahkootbaalak kalako ii ala kootéesh koótbee aa an bii bilaxpáake shóohkalak aawaawiáwaak. Ii koótbeesh Ischawúuan Dakkaasúua saawakúm baapéem Akbaatatdía bii ilíiihmaatdak Anmaaiiwaakoochihtéesh awáxpak bii koolíihmaachik.
Kooták. Díixaxua baa annawitáahinnaawialuulak an baa basshihchéesh dáasshihchiliiilush daachik. Hinna díiluss an baawalaácheesh bii aaláashtatdak Akbaatatdía íilaa baa dii éhchehcheohmaachik.
Akbaatatdía kal an balee baa éhchehcheesh ii an bihchi buluttúua koótbuulak koók.
Akchiwakíiwakupeen díixaxua an díhchi dilúttuuash ítcheesh koowéessaak an díawee kootáalah. An dii bilaxpáakuua ítchiiak bilaxpáakuum al ihchi dúttuua an díawuuash ko kala kootúuash kootáalah.
Ischawúuan Dakkaasúua baawatbakálaam koon saák ii ammaa kxawíihiluuash koowíio áakaawachihchewiak. Hileen bilaxpáake ahúm “Ischawúuan Dakkaasúua bahkalátchek.” huuhtaa ala xatáaush kalátchessaak iichúuluuash ii baa xíassaahchek. Heelak diiluk hileén ala kootúuash koochéessaalah. Hileen Christ is koochíiash ala kootúuash ahú aa kal iíschiisaa kal ii dii awáxp biichiwáauhtaa dii éhchekaashbahchewiawaak ko ii kala chii dii baachiwaáuk. An baa hilúuash kalako ii balasé xawíia ii háaksee bíiwek.
Heehtaa biiluk Akbaatatdía is awé ítcheesh balee ala kooláhcheesh koóm biiluk akian ammaa iháattuuash koótbaassuuk. Hileen bilaxpáakuum ak baa kalátchesseesh an dútchikxawiiawiash biiluk Baxxiilaatúuash Jesus Christ báakukkoko huuák balee iléewiam ko awóolak biiwaachíssuuk.
Jesus Christ baa an díawiash alíinmishik. Heem shóon huulák an baaxpéesh an baatcháacheesh ii balee axúash saalawák ítchissaak baa ala kxawíia ii balee ílutchikeesh balee kummíilak ala kootéesh ko balee kala kootíihmaachik.
Akchiwakíiwakupeen dii awáchissuuk. Díiluss bii chichéessaak dii awákaawiawuuk. Ammaa an díaluua ii balasé íttak ii bapásee báaxxiiwaak. Biilápaachkaatuu hinna an baawalaáche al ii dii baa awóowiiosh kalako ii Baxxiilaatúua an dáhkalattuuash itchíiakaassaakaalah. Kalako ii díhchi dilúttuuash ítchikaassaalah.
ammaa dii an díawahkuua
Euodia huua dak Syntyche huua dak an dii díawahchewiawuua hinné koók. An bat dilúpioo kala koowíiak bat shéess díss baawishíttaalah. Baxxiilaatúua dii aáum dáhkalattuum díilapta bach áxpak baa hilák ala kooté koótdaalah.
Awáxpe sheeh Euodiash dak Syntychesh dak iilápte hiiák bat daáshawatchehkaak ii daáschiaxapiiah. Bilaxpáake ahúm balee iichúuluuhtaa hileen bíoom bii kuxshikaásak baleiichiweeítche bii áxpak éetshii déehkuuk. Deéla Clement huuash dak ak bii áxp baa hiléesh xaxúa áxpak kúh kootúuk. Anmaaiiwaakoochihté dáasuua koon baalaátuuash dáasuua héeleeluum an bilaxpáakuua ii baa koochihtíihmaachik.
Hileen an balíia iiháake koóuk. Baxxiilaatúuash dii aáum is bilaxpáakeesh ko dii hawúuk. Kalako ii baalíhkammaataasúuadakaaliiilush daachik. Kala chii íwak sheewáawiik. “Baalíhkammaataalah.”
Bilaxpáake xaxúa daásdeeak kuss dís baawishíttaalah. Iwak ii sheewée Baxxiilaatúuash kal áhtak. Kala saskáat húuihmaacheesh kalaaxtássaalah.
Baa dalásawuuan daatdeettaalah. Baaleettaa kala shóohtaa shóotdaht Akbaatatdía kuss chiwakáalah. Ak dii kuxsakaáush koóm ammaa dakúuweesh chiwaák “Bii kuxshíh.” haalah. Deéla kusseé “Ahóoh.” haalah.
Koótduulak Akbaatatdía baa dalásawuuan daachíhchessaaihmaachik. Kooták. Baakoon ítche dii daachíhcheihmaachik. Bilaxpáake dak áaxxee baa ala koolé dak kusséesh an baa dáasshihche baa annawéeihmaachik. Ii koochéesh an dáhkalatchekaasheesh ko ii xaxúa kootáhkaalakuuk. Heem kan baa dii chúuass déelak kootáa it baakoon ítche dáakahkulak sáapii kootdák dáalaaxtalohmaachik.
Akchiwakíiwakupeen baa hawátam kala chii baawalaátbiawaak. Hileen xaxúa Akbaatatdía baa isítche dak hileen bilaxpáake ammaa ítchihkaak ii iláaush dak dáasshihchiliiilush daachik. Hileén koóuk baa ala koottáahile dak baa ala hoowikáate dak baa annawé dak baa baaxpée dak baa al ítche dak. Iwak kala ko an dii bilaxpáakeesh ii xachíihkaalah.
Ammaa dii baachimmíwahkuuash xaxúa dak ammaa sheewée an díikukkuuash dak ammaa díawee al alákuuash dak díinnaxuoosh kal an díalaalakaaliiilush daacheesh koóuk. Hilíatduulak kalako ii Akbaatatdía dii bakúteen daachíihmaachik. Kalako ii an dilápaliioleetak dalásuua ilúxalaa dilúshiilohmaachik.
Philippians kuss “Ahóoh.” hek Paulsh.
Baawihkammáachik. Iíschiisaa ammaa díalaawiilakuua ítchikaashduuash bii baalilísuum ii koótduuk. Kalakoon bii dáhkuxshiwialuuht annúuleetaht bii dáhchichelahkaalakaaum éwahchek. Hilaakée kala chii an bii baalilísuuash ii baa xíassaalahkuuash ko ii baawihkammáachkaasak Akbaatatdía kuss “Ahooh.” baaik.
Baa baakúummishdak ko ii íwak sheewáassaak. Akbaatatdía baa an bakó baalúu xuh shóotdahtaa díawaassaassaak. Kala shóohtaa shóotdaht kal ii an balapáleeleetbihmaachim éwahkaak baakoon íttawaalichík.
Baa ala shíishiaahe kúh an bihchi bulutché éwahchek. Hinné koottáahilik. Biaxpáshi xuh balíishi xuh bii baatcheeshí xuh bii baatcheeshíssaalak an bihchi bulutché éwahchek. Baakoon balasé buluxáak baalichík.
Akbaatatdía baa baatcháache bakóosh ko ii baa an díawaawiiish daache awáakaawachik.
Ammaa díalaawiilakuuash xaxúa baakúuwissaahtaa díilussee “Ahóokaashilah.” baak. Baawilísaak baa chúuss baaléesh an bii an dáhkuxsuuash díiluh ko ii dihchi baa chúuss déelahkuuk.
Philippi ak kooléesh ak baa kalátcheesh díiluh hinné élahkuuk. Awám Macedonia huua bii kooléesh baleiichiweeítcheesh diichihk áa dii baachiwaáuk. Dii bii héeleeluuash kalakoon Macedonia koon baaléesh kukáakan ak baa kalátcheesh ammaa díawee kusseé ak bii kuxshéesh díiluttachkaatak. Ammaa bii dákuuash kalako ii hileen ihée baleiichiweeítcheesh ii baa chimmíwahchewiawaalak kootíihmaachik.
Awaasúualaho Thessalonica bii kooléesh kúh ammaa baakúuweesh an bii dáhkuxsuuash hawáttaassaak dúuppaalichim bii dáhkuxsuuk.
Bii dáhkuxsuuash ítchiluuhtaa baa bii dákdakaaulak baliatak ii hilíasheewaassaak. Itchihk Akbaatatdía an dii baa áatchinnaachihcheesh ko baakaanmalákoosh bas biipé koók.
Ammaa bii dákuua xaxúa Epaphroditus bíss óolahkuuash kalako ii hilaakée ammaa baakúuweesh xaxuatáahilia kan beék. Ammaa bii dákuua Akbaatatdía baa dákitchiluulak ko kala kootám xaxuatáahilia ii “Ahóoh.” haak isítchikaasshek.
Deéla Akbaatatdía al ii dii kuxsúuash kuk kal ii baa koochihták. Ischawúuan Dakkaasúua saawilikkúuash kalako ii ammaa baakúuwuuash xaxúa ákkuuwiiawilikkuum bulutchíwohmaachik. Heem ammaa dakúuwuuash xaxuatáahilia Akbaatatdía kuk kan díalakdakaaohmaachik.
Heem Baksáau Akbaatatdía dáashe báaxxiiwaawook. Bilaxpáakkootaa ala chikittaakuúosh ii baa koochihtíih. Ahóoh.
Akbaatatdía is bilaxpáakeesh xaxúa óhchikaapbakaalah ii íkuxxache Christ Jesus ak kalátcheesh. Ak bii áxpak ak baa kaláttaak Akbaatatdía ak baa hilakúuash ak hileeléesh xaxúa díiluss “Shóotaachi?” huuk.
Hilihtée hinna awaasúualaho kúh koon Akbaatatdía is bilaxpáake díiluss “Shóotaachi?” huuk. Bacheeítchikaashe Caesar huuash aasúua ak koon baa hilák deéla kúh hám baa kaláttuum dii chichéhkaalakak díiluss “Shóotaachi?” huuk.
Baxxiilaatúuash Jesus Christ dii áatchinnaachihkuuash ko ii al ítche áalahkuuash koochihtéewiash ko ii bahchiwakíik. Ahóoh.
Paulsh COLOSSAE kuhtée akchiwakíialaxuahcheesh ala kuss baawaalaátdeehcheesh hinné koók.
“Shóotaachi?” hek Paulsh.
1-2 Awaasúualahum Colossae huuash kuhtée koon Akbaatatdía is bilaxpáakeesh akchiwakíiwakupuuash hawátuum ak iluuáaahkuum Christ ak kalátcheesh ko díiluss baawalaáchik. Hilísh Baksáau Akbaatatdía dii íchisshikaasak dii daásdeekaashdakuulak ko ii bahchiwakáak baakoon ítche dii daachíhchelak baliachik. Paul huuash bíik. Akbaatatdía daasalakootéesh koóm ii Christ Jesus bacheeiiaxpíluupeesh ko bii hawák. Baleiichiweeítcheesh bii aák hawass dáawihchek. Haak akchiwakíiwakupuua Timothysh awáxpeesh koók.
Paulsh Colossians ala chiwakáakuuash
3-4 Christ Jesus an dáhkalatchekaasuuash dak Akbaatatdía is bilaxpáakeesh al aláchissuuash dak ii biikukkáawahkuk. Heem Baxxiilaatúua Jesus Christ Iilápxeesh Akbaatatdía kusséesh “Ahóoh.” baawalakuiluk bahchiwakáawalakuutatchia.
Deéla baleiichiweeítcheesh ala koottáahiluum kal an dii chiwaáuwasseelak kal élahcheitchiluuk. Heem an baawiísh dilíachkaatdeesh kuk Anmaaiiwaakoochihtéesh koon kulaalákak daachík. Kalako ii Christ Jesus dáhkalattaak dalásiisaalaak Akbaatatdía is bilaxpáake aláchissuuk.
Baleiichiweeítcheesh kal an díikukkak kalakoon dáhkalattaak dii anníihiissuuhtaa Akbaatatdía kootáa dii daásdeekaashdakuuash kukaakan awé kootáa iikukkaláaliiok.
Biilápaachkaatuuash Epaphras an dii áxp iichiwaáush koók. Hinna Epaphras balee áxpak baa hilím Christ ishkawáashim ak iluuáalahkakuuash koók.
Bale bach íchissuum Baleiláaxbaaxpeesh dalásawuuan dúushiiash ak balee chiwaawilikkúuash koók.
Heem ko baapé an dii biikukkúuash kukaakan bahchiwakáawalakbakaauk. Hilísh Baleiláaxbaaxpeesh dii kuxsák Akbaatatdía daasalakootéesh dii éhchekaashihkaalakuulak baliatuuk.
Kal ii íwahkooteesh Akbaatatdía an dii bilaxpáake shóotaatchewialak kala kootíihmaachik. Haak ammaa an díaleesh ii daásitchiihmaachik. Heelak an dii bilaxpáakeesh ítchilak ammaa díaluuash ítchilak Akbaatatdía al élahkuuash kannaa baatchaatáalawiihmaachik.
Hilísh Akbaatatdía an baatcháachim ii baa ítchikaateesh ii dii díahchelak kan baatát baalúukaasak heelaht dalásuuash baakoon íttak dakaálohmaachik.
Heelak Dáksaau Akbaatatdía kusséesh “Ahóoh.” duulak kala koók. Ala koolám sáasaalaacheesh koon is bilaxpáakeesh aláxpak ak dii ala koónmishihcheesh koók.
Chíisbishe an bacheeítcheesh ala chihpashéesh koon balee ihch alíinneetam Akbaatatdía balee kulustakuuák dáakbacheem íchissheesh an bacheeítcheesh koon balee dúushiik.
Heem dáakbachee is íileesh ii balee kulustawilikkuuák kootáa baa ala kxawíianniawuuash kalaaxtawilikkuúk.
Christ baa iíschiisaaleeteesh
Akbaatatdía awákaassuuhtaa dáakbachee kala koottáahileesh koók. Iíschiisaataahilia kukaa ammaa an díash xaxúa dáakbachee koolák baatách xaxuatáahilia áakaachiisaa iiléen hawasséek.
Akbaatatdía dáakbachee kuttáchkaat chúuss baa hilák baatách xaxuatáahilia díakuuk Anmaaiiwaakoochihtéesh dak awé áake dak baa ala koolúuash haak baa al awákuua dak baa al awákaassuua dak. Deéla hileen awé dak awáxe isaakuamméaxeen bale iláaxbaatchaatshiishiaahe bacheeítcheesh an baaláhkuuash dak bilaxpáakiaxpawishe dak kúh díakuuk.
Dáakbacheesh hileen baatách xaxúa it koolássuuash kukaa ik koolák. Heem dáakbacheesh ii baatách bat shéess dúuxaasheesh koók.
Deéla ak baa kalátche Axxiilaatúuash koók. Saák chilaák heem baatách xaxuatáahilia baa basséesh koók. Ittáchkaatak ak kootéesh.
Akbaatatdía ala kootéesh xaxuatáahilia dáakbachee kúh kootám ammaa isítcheesh koók.
Ikaak hawáttaa Akbaatatdía dak dii baa dúuppeetaahiluuk. Akbaatatdía kuss alákaawialaassuuk. Ammaa kxawíiannialuuash dak an baa dáasshihtuuash dak Akbaatatdía al iichúuluuash dak ko ii kooták.
Heehtaa hilaakée Ischawúuan Dakkaasúua awé áakeen bilaxpáakak kalakoon saalákuuk. Ii dii hoowéettaak ii dii ammaa ala shiíoleetchek. Hinna íwahkooteesh hilaa Akbaatatdía ishóocheesh dii aaliíok.
Kooták. Díiluh kal an baa dáhkalatcheesh kannaa díalaakaasak ammaa áakeen díluulituua chichútduulak koók. Baleiichiweeítcheesh díikukkak kalakoon baawiísh dilíacheesh déelahchessaalak dii baa hoowéetak Akbaatatdía ishóoche daliíolak kala koók. Paul huuash bíik. Ishkawáashe ko bii hawák. Bíh Baleiichiweeítcheesh aák hawass baaláwak bilaxpáake baachiwaawakúk. Hinna Baleiichiweeítcheesh kan bilaxpáake al ahkaásheesh iikukkúuk.
akchiwakáaum Colossae kuhtée kooléesh Paulsh an baa hilakúuash
Ischawúuan Dakkaasúua an baatcheesshíiak an baailísheekaasheesh akchiwakíiash axúa koóush ko díakuuk. Hilaakée bíh ammaa ala chúuss baaláawalakak hinna baxúash an daxxeexéetaak an baawilísheesh ammaa díaweesh dak ii Ischawúuan Dakkaasúua axúash akchiwakíiash an baailísuuash ii uhpé hiilák baliachik. Bíh hilíichiisaa ii balaséesh ítchik hinna ammaa ala chúuss baaláawalakuuash.
Deéla Akbaatatdía bii dúttak akchiwakíiash xaxuatáahilia bii baa hilakuúhchek. An bii báasheesh is baaaliichiweeítcheesh al ilíiash bii dii chiweeítchihkuuash koók.
Baapammasshipúuash Akbaatatdía ammaa íkuchkim xíakaateesh bilaxpáakkootaa éhchehchesseesh kala hilaa is bilaxpáakeesh éhchehchek. Haak hilaakée Akbaatatdía ammaa íkuchkim bilaxpáake bii iichiweéhchek.
Akbaatatdía ammaa íkuchkeesh kala hilíatak. Hinna ammaa xíakaatam baatcháacheesh is bilaxpáake xaxúa al éhchehchewiash koóuk. Hinné koók. Christ iláaxe dalásuuash awúualak. Heem Akbaatatdía al ítchikaateesh alasáashiiwaaxpeesh díiluh kan dii baaláhkuuk. Heem awé kootáa bilaxpáake éhkuulak baaláhkuulak hiliachik.
Heem kala shóon baáu Christ kal ii baláak baannátchiihewahchewiawaak. Haak bilaxpáakkootaa kúh shóocheeilush daatdak baachiwaáuk baa al éhcheilush daacheesh. Heelak an bilaxpáakuuash kulussáak kan bilaxpáaktaahiluulak baliatak Akbaatatdía ishóocheesh aawiíolak kan baatách éhkuulak baliachik.
Iwahkootbaawiawaam ammaa díawee baalúukaashik. Heehtaa Christ an baatcháacheesh ii bii kuxsák heem bii áxpak an baa hiléesh xíasseetak baatcháachik.
Hinné dii éhchewahchewiawaak. Hilaakée an bahchiwakáawalakuuash baatcháatbaak. Haak awaasúualahum Laodicea huuash kuhtée akchiwakíialaxuahcheesh kúh koótbaawakuk. Deéla biilápaache ihée ahúm kúh bach iísawakuuleetaht kootáa koótbaawakuk.
An bahchiwakíiash hinné koók. Ammaa an díaluuash díixaxua dalásatchutak ii díixaxua bach aláchissak ii koowáte baa díaluulak baliachik. Akbaatatdía baam xíakaateesh kan díixaxua díiluss xíassaahcheihmaachik. Hinna baa xíakaateesh Christ koók.
Heem ittáchkaatak kal ii Akbaatatdía baa íkuchkawilikkuum éwahchekaasuuash koók. Kúmmaam baa ítchikaashe ahkaásheem aaxuóolak awóolapuulak ko kala kooták.
Ii dii baachiwaáush éehkoon sapéelicheem huuák ilíiitchikaattaak al ilíia baa an dútcheessheetdak ii dii kúawioolak díassaalah.
Ii íwahkoosheeweesh bii éehkoolassaahtaa dii basshihtawakaáiluk. Ammaa dáasshihcheesh éwahkaak an dii ala kootúuash kúh éwahchek. Heem an bach aláxpak díluuak Christ an dáhkalatchekaasuuash ii balaséesh ítchik.
“Christ Jesus Dáxxiilaatuuash koók.” duum kan dáak an dii bilaxpáakeesh ítchiiak ammaa dii díahkuua díakaalah.
Haak Christ Jesus ko kuss kaláak ko díhchi kuxshíhkaalah. An balee díahche kuk kal an dii bilaxpáakuua koóish daachik. Baa ala koottáahileesh al ii dii baachimmíwahkuuash baa dáhkalatchekaasak ko ii dii dakúxsaatuuash koók. Heem ammaa an díalakuuash xaxúa kal ii kusseé “Ahóokaashilah.” haaattaalah.
Aaláa ak baáliliiihaatcheem dii héelass duúoh.
Heem íkaak hileen bacheéom ak baa baachimmíhche iháatcheesh íassiiaalah. Aaláa bilaxpáake íilaa an baa dasshihtúuash ii díhchi dáaxchiloh. Ko bachéesh hilíashiiok. “Kal an buúwaaliiosh baaisáate an balee bilaxpáakiish daacheesh balee baálilaaush koók.” helitdeleluuk. Báheelia al iláaush awuúleetuuk. Iwahkooteesh Chíisbishe awé ak hawasséesh ko díahchek buh. Jesus hileén ko baa hilíssuuk buh.
Christ Akbaatatdía koók. Akbaatatdía bilaxpáakdem Jesus koók. Akbaatatdía ala kootéesh xaxuatáahilia Jesus kúh koottáahilik.
Christ dak dii bach hawátkaatuum heem Akbaatatdía koóm bale bilaxpáake ii baa koochihtéesh dákuk. Deéla hileen bale iláaxshiishiaahaacheesh dak baa an bacheeíttaaheesh dak xaxúa Christ áakaachiisaataahilia koolák baa iíschiisaaleetak.
Christ an dáhkalatchewasseesh is alóoshe dii kussíiok. Bilaxpáakan díassuuk. An dii bilaxpáakuua dáhkukuuash kalakoon baa ala kxawíiannialuuash dii dáacheehkuuash kala kootássaak.
Heem kala hilíatak. Ischawúuan Dakkaasúua saalákuum dúusaaush heelak dii bilihpíhkuuash bilé dáalahpeesh díiluh aláxpak dii dúusaaulak ko kala kooták. Deéla Akbaatatdía an baatcháacheesh ii kaka chiléhcheesh dáhkalattuuash díiluh kal aláxpak bale shéesh kala koon dii chiléhkuulak ko kala kooták hilaakée dii ilíiok.
Haak Jews kootássaa sheen Christ it dáhkalatchesseesh koottalée baa ala kxawíiannialuua ahóosh ii díhkulupiassuum dásuulak ko kala kooták. Akbaatatdía is bilaxpáakeesh dii hawássuuk. Heehtaa hilaakée Akbaatatdía dii chiléhkaak kaka dii bilaxpáakahchem dii ilíiom Christ ii aláxpak dii bilaxpáakuuk. Haak Akbaatatdía koóm baa ala kxawíianniawuuash xaxúa kalaaxtawilikkuúk.
Ischawúuan Dakkaasúua baawatbakálaam koon shéehcheesh ii hileen baaaxualeetxawíiash dak is bacheeíttuuash dak xaxúa Akbaatatdía kon axsaák al íkaataahiluuan haawéetaahilik.
Kal ii íwahkootak. Heem bale ammaa duushéesh dak bale ammaa isshíiash dak sapéelahtaa “Eek duushíssaah.” “Eek isshíissaah.” helak diikukkussaáhaalah. Haak sapéelahtaa “Hileen bilítaachiia hilaakát kootáa baapalisáat baa saxpilaatát haak baapchikittúua baalíhkammaataalah.” helak kúh diikukkussaáhaalah.
Heem baa íwahkooteesh Christ iláaxaxeelicheesh koóuk. It húussaak hileen baam ko iichiwaáuk. Heehtaa hilaakéesh Christ húum kan baa hámneetak.
Deéla hileen hawátuum kúh “Bik ammaa bii íkaahcheesh baatcháachik.” helitdaak kalakoon ii ihchi báaxxiialituuk. Hileén kuk baa hámneetaatuum ko ii iláaum kootaachéesh ii díhchi baa haawaátchessaalah. “Cheéshbeewiiilush daachik.” helitdaak. “Bilaxpáakiaxpawisuum kuss bahchiwakíiwiiilush daachik.” helitdaak. “Baawaashíalim hileén díaalah.” helitdelohtaa díikukkussaalah. Iilaa ammaa dasshihtúua koóuk. Akbaatatdía ammaa dasshihché kussaak. Iwahkoote kalako ii is biipúuleetak ihchi báaxxiiok.
Heem Christ bas bassáau koóhtaa kuk kal akúss shítuuk. Akchiwakíiash Christ axúash koóulak ko kala kootúuk. Haak kúh Axxiilaatúuash koók. Kón balee hawasséek. Balee aashúua balee axúa hawasséelak ko kala kooták. Heem deéla al ii balee bishé Akbaatatdía kúh an daasalakooté ko díak.
Ischawúuan Dakkaasúua shéesh kúmmaam aláxpak dásheek. Heem hileen awé dak báakukko dak baa al ii dii awáss daxchéesh kala haawík buh. Sáapam ii it ak kootaátdelelo? Haak sáapii iísko an baa hilúuash it díaluu?
“Eek kuleéssaak ii díassaalah.” haak “Eek dúuwuusseessaalah.” haak “Eek dússhihchissaalah.” huuk.
Hileén xaxúa Akbaatatdía ii díawuulak hiliachik. Heem baakoon ii díawaak áawahkuulak aliípdeetak kuk kal ii baa hámneetiohmaachik. Eek bacheeichkáate íilaa hileen baa íkuchke díook. Ii baa baáliliilitdelelok.
Hileen bilaxpáake díilaachkissuum baalúukaassuuash díaahkoosh íttuuchicheek. Heehtaa kootássuuk. Haak ihchiháakahchelelelok. Heem baaláttaauchicheek. Heem hileen ammaa íkuchkaatdoosh bíinmaxuoosh an balee kuxsaátdeetak. Kooták. Ammaa díawuua dak ammaa basshihtúua ii it baa ala kxawíianniawaak baa al iháateesh it buluxáasuuk.
Jesus an baaxpéesh koótdewiaalah.
Ischawúuan Dakkaasúua bale shée koon kaka chiléesh díiluh kal aláxpak dii kootúuk. Christ awáxpak kaka balee bilaxpáakam báakukkoko baa ala kooléesh ko kuss dasshihtáalah. Christ ala kooléesh koon Akbaatatdía ilapáko Christ awáachihcheesh ko ii chikittaakuúm áxpak bacheeíttalaachik chikittaakuuák áxpak bacheeíttalaachihchek.
Heem báakukkoko ammaa ala kooléesh kalako dasshihtakáalah. Hinna awé áakeesh baa ala kxawíiash kuk baaleetak.
Iwak ii koótdaaliiilush daacheesh kúmmaam Ischawúuan Dakkaasúua aláxpak dásuulak ko kala kooták. Heehtaa hilaakée Christ dii bach hawátkaatak díilapte Akbaatatdía aláxpuuash díiluk. An dii bilaxpáakuua Christ aláxpuuash díilum it alaaxtúuk.
Heem Christ an dii bilaxpáaktaahiluuash dákuuash chisshíilak kal aláxpak dii koolíohmaachik. Christ ala chikittaakuuwíoosh an dii chikittaalákbioosh koók.
Ikaak hileen dalátaawuuash al iháateesh dak aláxushkawaau dak an baa ilusshítdia xaxúa awé awuússiiaalah. Dalátaammaatchaachissaalah. Ak baa kalátchesseesh ammaa ítchihche eewíassaalah. Hileen ammaa deewiáluuash kuss dáhchiwakaaulak ko kala kooták.
Heem Akbaatatdía hileen ak koochéesh kuss baa daaskawíikaashim datchúshkaasheesh al íkuxxee híiihmaachik.
Deéla iísko an dii bilaxpáakuuash hileén koótdaak dalátaawuua al iháateesh ii dii ihch alíinneettaahileek bah.
Heehtaa hilaakée ak baa kaláttuuash díiluk. Hilaakée bale daaskawíiash dak bale daásbahteesh dak bale daasáakeesh dak bale batshúataahile kalako ii baa iáxxohcheesh dak baa al ilíiwisak bale biíssheesh dak bale daasshéesh dak bale kaattéesh dak kal ii dúupe ii díassaalah.
Haak bat shéess biísshissaalah. Iísko an dii bilaxpáakxawaaush dak dalátaawikxawaaush koóum kal awé awuússaaluum kan baa haawík buh.
Heem iísko an dii bilaxpáakuuash Christ bitáaxiiak kan dii hilaakkáattuum kala hilaakée an dii bilaxpáakuuash Christ ala kootéesh kan dii kala kootúuk. Heelak Christ ii ala koottáahileesh kannaa élahkaalaaliiolak hiliachik.
Kalako ii kal an balee al iháatdeetak. Jews kootá dak ak kootássaa dak baa áaxxaapashku dak ak kootássaa dak bilaxpáakihee dak baa dáacheehkuua dak ak kootássaa dak hileen xaxúa kan bach kuxxúuk. Dii an bilaxpáakshootuulahtaa Christ kan baa kuttáchkaatak iláaxe biixaxúa balee axúa kal awúualak.
Akbaatatdía is bilaxpáake baaxpéesh díixaxua díiluk. Heem dii íchissuuk. Hileén ii díaalah. Baa baailíssuua kuxsáalah. Baa daásdeeak dii bilaxpáakittaalah. Cheéshdaak baa axsheewíassaalah. Dalátaawitchikaataalah. An dii bilaxpáakuua díhchi chíkaakaalah. Baaeétiliissaalah. Dalásatchutaalah. Baakoon dakaáulak kala koók.
Bat shéess baawishíttaalah. Hileen akchiwakíia hawá ala xatáau ihaakkéeshtakaatuuk. Kusséesh dalásdeeteetak kalaaxtakuuáalah. Haak dii dahéealak kalaaxtakuuáalah. Hinné chichéhkaalah. Baxxiilaatúua baa al iháatduuash kalaaxtalákuuk buh. Díiluh kootáalah.
Iwak xaxúa koótdaaliiilush daachik. Kúh bach íchissaalah. Iwak kala héele baatcháacheesh koók. Kal ii baatách koowáteeak ii ítchikaateesh koók.
Christ al ii iláaush ítchikaatak baatcháachik. An baa dáasshihtuua dak dalásuua dak awúuan dúusaalah. Haak ammaa al élahkuuash bach óowiiak ii bat baálilaalah. Heelak Buuwaaxpéesh dak chiwakíiwalaxuua dak Baawaalaáchim Baaxpéesh awúuan an baalaátuua dak ii baláxkissaalah. Dalásawuuko Akbaatatdía kuss baláxkissak dáashe báaxxiiak kusseé “Ahóoh.” haalah.
Heelak kuk kala sáapdialaawialaa xuh sáakdaawialaalak Baxxiilaatúua Jesus ak baaláhke díim an díhchi dilútche ítchiiaalah. Jesus ammaa díalakuuash ii Baksáau Akbaatatdía kusséesh “Ahóoh.” haakaalah.
Ishkawuuhawáte akchiwakíia Paulsh baa íkuchkakuuk.
Bía dussheen ak chínmisheesh dii akchiwakíiash dachílaau dís ashishkawuuhawáte axxiilaaché koók. Al iláau díikukkaalah. Baxxiilaatúua ak baaláhke an díoosh an díalaaliiilush daacheesh koók. Iwak annawík.
Bacheé dussheen duóo íchissakuuak chikittaakuuáalah. ak Díshtaachkaasshessaa daásdeeakuuakaalah.
Baakáateen díiluh dáhchiwakaauk. Kal an díalaaliiilush daacheesh dáksaau al iláaush díaalah. Koótduulak Baxxiilaatúuash daasé kúh ítchiihmaachik.
Haak bacheé ilussheen ak dáakbisheesh daláakuua daásbahteeassaalah. Daáskawiiassaalah. Koótduulak baa an díoo aaláa daáshaamnaaloh.
Deéla baa ishkawáasheesh díiluh dís bacheeíttuua al iláaush díaalah. Eehkoon dii íassiio xuh dii íasseessuulak ammaa an díaluua ítchiiakaalah. Hilósh “Hinna an baa hiléesh ítchik.” huulak kala koók. Haak dalásuuash díataahilaalah. Baxxiilaatúuash kusséesh an dáhchikittaalakuuash ko kala koottáahiliiaalah.
Sáapdialuulahtaa díakaasak Baxxiilaatúuash ko baa díalaalakuulak ko kala kooták bilaxpáakdak ko baa díalaalakussuuk.
Iwahkootduulak Baxxiilaatúuash an bakálee díalakbioom élahchekaasuuk. Is bilaxpáake ala kuúiluash díiluh dákuohmaachik. Haak hinné kalaaxtássaalah. Christ Dáxxiilaatuuash koók. Heem ishkawáashe dii hawúuk. Baa díalaalakuiluk buh.
Deéla ak baa iháatcheesh xaxúa ammaa iháattuua it kootáaahkuulak Akbaatatdía kalako ii chilasshihchíihmaachik. Akbaatatdía bilaxpáakeesh ítchi xuh xawáaulak ala chilasshihchéesh ko kala koottáakuuohmaachik.
Bacheeítcheen bilaxpáakuum dáacheelahkuuash díaitchiiak baa kuxxáahtaalah. Haak hinné kalaaxtássaalah. An baaiiwaakoochihtéesh kuhtée díiluh dís bacheeítchikaasuuash koolák.
bale baa íkuchke ihéem
Dáhchiwakaau kuk kala koowéessaalah. Díhch íassiiaalah. Dáhchiwakaaulahtaa aaláa Chíisbishe dii iháass aaléeih. Haak Akbaatatdía kusséesh “Ahóoh.” haakaalah.
Dáhchiwakaaulak bíiluh chiwakáawilikkuuaalah. Heelak Akbaatatdía balee chúuss baa hilím shóonnahtaa Christ is baaaliichiweém iíschiisaa xíakaatcheesh bíiluh ii biichiwaáulak ítchiihmaachik. Koótbaawishim ii hilaakée bii daxtúuash koóhtaa
baaaliichiweeítcheesh baachiweeítchiwaawiiish daacheesh heem al iikukkóon díawaawaalitdak chiwakáaahkaalah.
Deéla Christ ak kalátchesseesh kusseé an diláau dak an díhchi dilúttuua dak ítchikaassaalah shóonnahtaa daliíolak.
Haak bilaxpáake ham ilíiitchikaatuut baan iikukkússaatak íwahkootiiluk. Díiluh kootáalah. Heelak kal ammaa ala sheeláaliiilush daacheesh ammaa an dii chiwáxxuulak díiluh ala kuss dilíiliiilush daacheesh kal élahchelohmaachik.
“Shóotaachi?” huuk.
7-9 Bakúpawachissuua Tychicus huua bii kuxshéesh íttak Baxxiilaatúua awáxpak baa hilakúuash díiluss déewahchewiik. Heelak shóotaa áawahkaatuulak dii chiwaáulak ii dii ittéelituulak baliatuuk. Heem Onesimus huua Tychicus áxpak huuwíak. Bakúpawachissuuash kúh hawák. Elahkuum iísko éehkooleesh koók. Heem ko diíolak Tychicus biiwaxúash baapanmasshipúua dak hilaakée dak an bii bilaxpáake ii dii áxp iichiweéihmaachik. Heem kúh hilihtée baa ala kootaachéesh ii dii áxp iichiweéohmaachik.
Deéla hinna Aristarchus huum kúh bii áxpak daxtúuash kúh “““Shóotaachi?” hek.” chiwaawakúh.” hek. Barnabas huua isshóohte Mark huuash kúh “Shóotaachi?” hek. (Iíschissaa kukaa kal ii dii áxp iichiwaáuk. Hinna Mark éehkussee déelak kúh biléelihkaak sapíhkaawakaalah.)
Jesus huum Justus kúh ii dáasaashiiluash “Shóotaachi?” hek. Hilihtée Akbaatatdía is bilaxpáake kusseé ak bii áxp baa hiléesh héeleen hileen iiláwiiosh ittách Jews kootéesh kala koóuk. An bii kuxsúuash baatcháattaak bilaxpáake éhkaak baa kaláttuulak hiliatak bii ítchikaassaawakuuk.
Haak Epaphras kúh “Shóotaachi?” hek. Aláxpanmisuua ko hawák. Christ Jesus ak baa hilakúuash hawák. Chiwakáalakuua baatcháatcheik. Heelak an díluuosh chichútak Christ ala kootéesh élahchekaasak an dáhkalattuuash kannaa baatcháatak heelak Akbaatatdía kal an dii baa hilíhcheesh shóotdak kal élahchelohmaachik.
Haak hinna Epaphras an baa hilé ítchim bíilaataahilia awákaak. Heem an baa hinnákkaaush baatcháachik. Haak awaasúualahuum Laodicea huuash dak Hierapolis huuash kuhtaa ak baa kalátcheesh kúh kootáakuuaalahkuuk.
Deéla Laodicea kuhtée koon bakúpuuash “Shóotaachi?” baak. Chiwaawakáalah. Haak hawátam Nympha huuash dak aasúua ak ishkawúuan chiwakáalahkuuash dak kúh chiwaawakáalah.
Hinna baawaalaáche dáamnaak diháaluulak Laodicea kuhtée akchiwakíiash kúh kuss dáaweehkaalah. Haak eek baawaalaáche iháam Laodicea kuss déewahcheesh díiluh kootáalah. Eek Laodicea koon bakúpuuash dákuohmaachik.
Haak Archippus huua hinné chiwáalah. Hinna an bale baa hilím Akbaatatdía ko dii díahkuuash koowéehchessaak iháalihkaah.
Hinna iháakasee bíilaataahilia baawalaáchik. Bíh “Shóotaachi?” baak Paul huuash bíik. Bii daxtúuash bii kalaaxtássaawakaalah. Hilísh Akbaatatdía dii daásdeekaashdakuoh. Ahóoh.
Paulsh Thessalonica kuhtée akchiwakíialaxuahcheesh ala kuss baawaalaátdeehcheesh hinné koók basséesh.
“Shóotaachi?” hek hawátam Paul huuk huuash.
Awaasúualahum Thessalonica huuash kuhtée koon akchiwakíialaxuahcheesh báakukkule Baksáau Akbaatatdía dak Baxxiilaatúuash Jesus Christ kon aáush hinné díiluan díiluss díawuuk. Akbaatatdía dii íkaalakak an dii baa áatchiluuash al ítche áalahkukaatduuash hilísh baak ii baakaanmalákuuk.
Silvanus huua dak Timothy huua dak awáxpe koóuk. Hawátam Paul huua bíik.
Thessalonians an bilaxpáakuua dak an baa kaláttuua
2-3 Baksáau Akbaatatdía ishóoche baluuák bahchiwakíikaatbuut dii bahchichéwahcheiluk. Hinna an baa dáhkalattuua kal ii daxátaak Jesus Christ al aláchissuuash kal ii ammaa díalaalakuuash baatcháatak Baxxiilaatúua an biálaak datchítdessaa alóoluuash baatcháachik. Haak ii koochéesh bahchiwakáautatchee kukkan dii bahkalaaxtássaailuk. Díiluan dii balee héeleeluuash ii Akbaatatdía kusseé “Ahóoh.” baailuk.
Bakúpkaatuu Akbaatatdía íilaataahilia dii íchissalakak dii dúttuuméwahkuuk.
Kooták. Al ilíia dak an baatcháacheesh dak Baleiláaxbaaxpee dak ii Baleiichiweeítcheesh aawúuawalakuuk. Haak ala koottáahile bahkalátchekaasuum alákuuk. Haak dii balee héeleeluuash an balee bilaxpáake alákuuk. Ii dii bahkuxshiwiáwuum ii dii íttuua koók.
Heem ko baapéesh balee píisshe daláak balee baa hílatduuk. Baxxiilaatúuash Jesus ala kootéesh an bilaxpáake an díash díiluh díalaalom baa ala chúuss dalaáush ahúk. Shóon Baleiichiweeítche dáhkalattuulak bilaxpáakeesh dii baailíshehkuuhtaa Baleiláaxbaaxpee dii baaíhkammáachihchek.
Heem an dii bilaxpaakuuash kal ii dii xíassuuk. Iak awúum Macedonia huuash dak Achaia huuash koon akchiwakíia an dii an bilaxpáakuuash kan dii íkuuk. An díailush daacheesh kala ko diáluuk.
Iwak ii éwahkuuash Macedonia dak Achaia dak kuhtée Baxxiilaatúuash is baaaliichiweé aláxalaa déelahkuuash koók. Haak Akbaatatdía an dáhkalattuuash shóoleet éhkuuk. Kukkala shóonmaau kan biikukkúuk. Baa dáhkalatchekaasak dii íwahkootuum heem Macedonia dak Achaia dak bilaxpáake kusseé kal ammaa ala sheewáalituuleetak.
Dii biíom díaxpaaliio dís akbaatatdíalahkaak duuash dilúsaak Akbaatatdía hawátkaatam kuk ii shéeleetak kan baa kuttáchkaateesh kalako dáhkalattaak kalako kuss dáhchiwakuuk. Macedonia dak Achaia dak kuhtée hilaakée hileen bilaxpáakeesh it ii iláaattuuk.
Haak baapím balee ishóocheelam Akbaatatdía dáakbachee Baaiiwaakoochihtéesh koon ala chisshíiwiash alóolikaatdaak duuash kúh balee chiwaáuk. Hinna dáakbacheesh bale shée koon aachissáak chiléhkaak heesh kal ak balee iléesh kuttáchkaatak. Hinné dáakbacheesh Jesus koók. Kúh Akbaatatdía an daaskawáak ak baa kxawíihile al iitchúuhileesh Jesus kon balee híiassaa al awímmiluuash ak díawilikkuuash koók.
Thessalonica kuhtaa Paulsh ammaa hilé
Bakúpkaatuu kan díilaa élahkuuk díiluh dii biiák buum baa al an díawuuash baa hámneetassee.
Kal élahkuuash koók. Éehk Thessalonica it kuss beéssuua awaasúualahoosh Philippi huuash balee koolám an balee dútchikxawiilittuuk. heehtaa bas Akbaatatdíoo balee daásbaatchaacheesh ii balee díahchem ak balee iichúuleesh balee baa hiléessaawialom kootáa Akbaatatdía is baaaliichiweé an bíiluss húuhcheesh baachiwaawalákuuash koók.
Hinna baa dii baachiwaawalákuuash ii dalásuua bulusshíhchiwiawuuash ammaa al iháatbuuleetak an basakkupéelituuleetak baakúkkuwaleetak balee íwahkootassaak.
Itchihk Akbaatatdía an balee baa sheéhcheesh kalako sheewúuk. Balee chilasshihták “Hilósh hileén kal ak día koóuk.” hiliachim Baleiichiweeítcheesh bilikkukák balee baa chiweéhchewiak. Bilaxpáake an balee baa sheéhchewiak an balee baalíahchewialituuash ko díawaassuuk. Heeht Akbaatatdía ak balee íkaalaatak kan balee daasawuúko ammaa baasshihtúuash ak éhcheesh koóm an balee baa díahcheesh kalako díawuuk.
5-6 Eehkoon kalakoon dishóotuuan ak baatcháatbuuleetak. Díilusseesh koótbuuleetak. Ihéesh kúh koótbuuleetak. Deéla dii biíom hawáttaakaatdak an díiluss baláaush bale ilíia ítchikaate díiluss sheewáak dii kúalitbaak dii buluttaatbiáwuuleetak. Dís bálaaush xíalitbaak bulutchiwiáwuuleetak. Ammaa aawaaxuáleetak. Akbaatatdía ak balee íkaalaacheesh koóm éhchek.
Christ Jesus is bacheeiiaxpíluupeesh ko balee hawáhchem díiluss balíitaahinmiawaak ammaa an díalaaliiilush daacheesh dii baachiweewiáwuulak kooták. Heehtaa koótbaassuuk. Itchihk koottaléesh dii awáxpak balee ala kooléesh dii awáchissak dii balásdeeok. Bía dáakichissak dáakbaailisaak eéitchiiakuuiluash ko dii koótbuuk.
Dáhchichelahkuuwis bakúpeen an ba a díawaakaasak an bihchi baailísshewuuk. Baapí dak ootchia dak an balee alatawée ala húuash baa díawaak an dii baashittaátbuuleetak. Akbaatatdía is baa al iichiweeítcheesh kalako dii baachiwaawalákkaasuuk.
Ak balee éhcheesh díiluk. Kal an balee an bilaxpáakeesh élahkuuk. Deéla Akbaatatdía balee íkaalaachim ak baa kalátcheesh dii balee héeleelam ammaa xatáaush díilussee ítchikaatbuuk. Ammaa an díawuuash baa annámmaak dii díawaaitchiwaawalakuuk. An balee batshúaleetam élahkuuash koók.
Eehkoon bachéem dáake ii íkuxxache an díakuuash koók an dii koótbuuash.
Dii baánmalaak dii píishko bapchílaak koómmaassuuk. Al ítcheesh ko dii aaweéwiawaak. An dii an bilaxpáakuuash íttak Akbaatatdía isítchiiaak íwahkooteesh dii aawiíwiawuuk. Koon dii iláauk. “Duúaalah.” hek. Duúak díiluan baaátdekissaalah. Díiluh hawa iilíaalah. An bacheeítcheesh an baa hawasséesh ala sáashiiash díiluh ham dii éhkuuk.
Hinna íwahkooteesh Akbaatatdía ii kusseé “Ahóoh.” buua ii baa koochihták. Kooták. Akbaatatdía al ilíiash díiluss aawuúom an baláau kussaam élahkuuk. “Bíiluan baláawaakaauk.” dilíachissuuk. Akbaatatdía áapcheesh ko díikukkak kootkaáshim élahkaak dáhkalattuum attak kalako iláaulassheen kalako ii an dii an bilaxpáakuuash kulussáak íwahkooteesh kúkkala koók. Akbaatatdía al ilíiash koóm baakoon baa hilaaták dahkúk.
Haak kalakoon bakúpkaatuu Jesus an bilaxpáake ala kootéesh an díash koótdaalom an dii baailíshehkuuash iiíak Judea kuhtée Akbaatatdía is bilaxpáakeesh kúh an baailíshehkuuash díiluh kan dii kala koottáahiliiok. Ko íak akchiwakíiash ii is bilaxpáaktaahiluua Jews kooté an baailíshehkuuash díiluh éehk hilaakée díin dís bilaxpáaktaahiluum dii baailíshehkuuk.
Ko iak bilaxpáakeesh Akbaatatdía ammaaihchiláakuuhcheesh ak dappéesh Jesus ak dappéesh kúh it koóuk. Haak deéla bíiluh balee baailíshehkuuk. Akbaatatdía al íkee hileen bilaxpáakeesh kan daásshootdak isítchissaaihmaachik. Kúkkan baa is bilaxpáakiioleettaahiluuk.
Deéla balee óochiahchewiook bah. Iak Jews kootássee Baleiichiweeítcheesh baachiwaawakbíawoom balee hiléessaawiook. Hileen baa ihéesh Baleiichiweeítcheesh kal ii ihkulustúuash iikukkóossaak iléessaawiook. Iwahkootuuash kal ammaa ala kxawíihiluuash ilúuahkuuash háakseesh ihchi baa aaliíok. Akbaatatdía kala kóoxik.
Paulsh kaka ashbiléenneewiak.
Deéla bakúpkaatuu bíiluk bíinmaxuash dii awíhchiss baáush kukkan bíilaa beéwiawaassuuhtaa dii balee híiassaahaatdom balasúua al isée it éehkoolak kaka dii awákaawiissuuk. It shíassaa kaka díiluss bahchisshíiwiawaak it bahchilasshihtáawahkuk.
It díiluss bahchisshíiwiawuuk. Biiwaxúa sámmiataahinnak bahchilasshihchíhtaa Chíisbishe bale baa hiléessaak.
19-20 Kal ii balee bilaxpáakeesh díiluk. Kal an baa kuss awákaalituuash kal ii balee daásitcheesh díiluk. Ihéesh ak dii dasshipúuleetak. Dii ii balíiwasitchiwuuk. Kal ammaa an díawuuash kal an díawaaitchiwuua kal ii baa xíassee díiluk. Shóon Jesus huulák ishóoche biíolak díiluk kal ii baawihkammáatuuash.
1-2 Dii awákaassuum shóotdak balee alaaxták basshihtawakák balee baailíshem bas daásbahkulupupshiilitak áawahkuuan háaksee hilíatbaawiawuuk. Haak kalakoon hinna bakúpuua Timothy huua ko díiluss déewahkuuk. Biiluk balee ittátak hinna awaasúualahoosh Athens huuash koon bakaawiáwuuk. Akbaatatdía ii baa baánmalaau hinna Timothysh awáxp baalíawaakaasak Christ is baa al iichiweeítcheesh bilaxpáake chiwaalahkúk. Heem díiluss déewahkaak dii kuxsalákak an baa dáhkalattuua kal ii chichúcheesh díalakbahchewiawaak.
“Aaláa kalatchií éehk dii héeluua hám daaskawáak baatách akúss shiitaáhak heoh.” baliaták íwahkootbuuk. Eehk bilaxpáake kan dii ishditcheeshíiak dii baailíshehkuua baatchaatéek. Kala élahkuuash koók. Iwahkooteesh kukkan bii chilíihchessuuk. Akbaatatdía kal an daasannía kala héeleeluuk. Heem baa an baalúuash chúuss baáuk.
It dii balee heeleeléem kukaa kan dii baachiwaáuk. Kukkala hilíatak baa an baalúua chúuss beéwohmaah. Heem éehkoom kala kooták.
Kala ala sheewéesh koók. Shóotaalaahkaatuulak baalaaxták al ítchiwaalitdeetam attak Timothysh ii díiluss déewahkuua koók. Dáak shóotaalaahkaatuulak an baa dáhkalattuuash shóotdak. “Aaláa Chíisbishe dii ishditcheeshéelituua aa ammaa ala hámneete dii aaliíowissaaoh.” baliatak éehkuhtee ammaa an díawuuash baa haawéewissaak balíia akkumméelituuk.
Hinna Timothysh kala kuuák bale iichiweeítchim óok. Balee ittéek. “An dii ala xakkéelituuleetak baa dáhkalatchekaasak bach aláchissak dii íwahkootak balee dáhchichelahkaawaleelakak díiluuan balee alákaalissak dii íwahkootuuk.” hek.
Heem biilápaachkaatuu balee ittéem baatcháachik. Bíinmaxuoosh an baawilíshelituulak baa baalúuak íwahkooteesh an baa alákuua ítchim kan biisásshiahuuk.
Heem hilaakée kan balíia bahchisséelitak kal ittéek. An díluuash chichútak Baxxiilaatúuash dii koosáhtuuk.
Akbaatatdía kusseé “Ahóoh.” buuk. Díiluk kal ii balee daásittak baa bihkammáatuuk. An dii ala kootúuash biikukkák “Tak ítchiwík.” baliatuuk.
Baapí dak óotchia dak kukkala an bahchiwakáaush kan díawaakaasuuk. Bíiluh baawiísh dii awákaawiawuuk. An dii bahkuxsúuash an díluuosh balee baa kalátchem ii díaluuash ammaa aláakaawachissuuash díawaawalakuulak baliatuuk.
Hilísh báakukkule Baksáau Akbaatatdía dak Baxxiilaatúua Jesus bilíash dústawilikkuulak díiluss beéwohmaachik.
Hilísh Jesus an bach aláchissuuash kalakoon aa áxpihkaalakak haak akukkóosh bilaxpáake al aláchissalakuuash kúh kooxaalawák bíinmaxuoo an dii awáchissawalakuuash kootíih.
Iwahkootdak kuhée kan dalásatchutak an dii ala pásshualitduuleetak Akbaatatdía kal ii daásitchiihmaachik shóon Baxxiilaatúua Jesus is bilaxpáakeesh áxpak báakukkoko huulák.
1-2 Aaleéla bakúpkaatuuan hinné kúh íkaalah. An dii bilaxpáakuua an díhchi dilúttuuash bíiluuan dii awóowiiok. Akbaatatdía kal an daasalítcheesh kan díaluuk an dii an bilaxpáakuua ii. Heem hilaakée íkuukaweh. “Kalakoon aa kan diakaasáalah. Kalakoon aa kalatchekaasáalah.” buuk. Baxxiilaatúua Jesus kal an dii balee chiweéhcheesh koók. Kalako balee ihchiláakuuhchek.
Ikuukaweh hileén. Akbaatatdía an dii an bilaxpáakuuash kal an dii díahkuuash koók. Kalako kuss alákaak díhchikittaak an dii an bilaxpáakuuash baa ala sáapeesh kalako díalaalakak balee batchooléesh kootálak díalaassaataahilak íwahkootdak hiliachik.
Kan díinnaxua élahkaak díaluulak kala koók. Daxúoosh dáhchikittaak baa al iháateesh al ápasshileetduulak kala koók.
Akbaatatdía ak alaaxtéesh an díoosh xawíik. Akbaatatdía baa an balee díahcheesh alaaxtúulasshen an dútchihaataattaak íwahkootuuk.
Heem baa íwahkooteesh akchiwakíilakupuuash an díakxawiiassaalah. Kal iíschiisaa dii baachiweetáahiluuk. Koótdaalolak Baxxiilaatúua Jesus kon baa íwahkooteesh bakáleesh díaihmaachik.
Akbaatatdía an balee ilíiash balee ítchikaatdak an balee bilaxpáakeesh ítchiwuulak hiliachik.
Heem kala hileen ammaa dii baachiwaáush an dii baánmalaaush díalaawialaalichissuulak bilaxpáake ko iichúulessuuk. Ehkaalah Akbaatatdía ko iichúulaak. Baleiláaxbaaxpeesh dákak baa íwahkooteesh ii díhchi dáhkuxsuulak hiliachik.
Díiluss an baawalaáche koon balee akchiwakíiwakupuua an bach awáchissuuash diiluk ii dii baánmaliiwiiilush daatdeetak. Akbaatatdía iiaxúa ak dii baa óowioosh koók. Heem kan bach aláchisshiliiilush daachim élahkuuk.
Heem kúkkala díaluuk. Bale baa íchissheesh al ii díaluua ítchikaashik. Dakúpuuash kusseé eehk Macedonia kootáa híik. Heem kalakoon aa kan díakaasak itchikaassaáhiiaalah.
Hilíateesh kalako díisannaak diálaawialaakaasuulak kala koók. Baakoon ítche áalahkak kalakoon éehkoon baa ammaa dáhkassuuat baa héele kooláak baa húupaatdaak huuash kuk baaleetak. Deéla baa biálaalichissaa díilaa baa hilák bilaxpáakdaalah. Hinné kal iíschiisaa an dii baachiwaák dii díawahkuuash koók.
An dii an bilaxpáakuuash kal íwahkootdak kuhée kan awéelakolicheesh akchiwakíisseesh dii íkaak al ii baa shiíoleetak. Heem kukkala baakoon kal íwahkootdaak kan baa biálaalichissaak diilaxúako díinmialaak daalak dii áahkaachissuulak kala koók.
Baxxiilaatúuash ala chisshíiwia
Bakúpkaatuuan baa ala kootaát dii baachiweéwíiluk. Heelak élahkuulak ítchik. Akchiwakíiam sheelák kalakoon shóotdak ko dii baachiweewiáwuuk. Heelak dalásuuash ii xawíissaaohmaachik. Hawátuum “Kal ii dúuhpee íkuuleetiihmaachik.” hiliatak daásxawaak ihch aliilúuleeteesh diiluk dii kootássaaoh.
Ischawúuan Dakkaasúua saák kaka chilém éwahkuuk. Heem bilaxpáakuum Jesus ko kaláttaak ko píisshe dáak kalakoon koolássuuash baapéem Akbaatatdía kaka chiléhcheihmaachik. Kooták. Akbaatatdía chiléhkaak kalakoon awáxe koon Jesus híihcheesh kalako ii áxpak koolíohmaachik.
Hinna baa dii baachiwaáu Baxxiilaatúuash iiaxuatáahile an balee baa chiwéesh koók. Ala huuwíash koottannák it hám balee bilaxpaakéelak hileen hawátuum kan bulusáaush iíschisee bíiluchihk báakuss beéssaawohmaachik.
Baaleettaá kala hilíatiihmaachik. Baxxiilaatúuash iiaxuatáahile báakukkoko kalakoon awaxaáheetak huuák ilíia hiisaá hiss déehcheihmaachik. Bilaxpáakiaxpawishbaakkussahkeesh áapchalakukussahke aahiilák kalakoon Akbaatatdía is iíkooshe díikukkulohmaachik. Heelak bilaxpáakuum Jesus ko kaláttaak kalakoon súuash annúusaaush kala kootáahileen chilaaláwiohmaachik.
Heelak koottannák it balee bilaxpaakéelak awáxpak kala kookaásheen kuluuannuúatak kalakoon báakussaawaak awáxe koon Jesus biíwohmaachik. Heelak awáxe koon iiwátxaawaak “Kahée.” baak kal awáxpak áawahkuua kal ii baa koochihtíihmaachik.
Heem akian bale ilíiash ii bach ilíhchekaattaalah. Kal íwahkootak.
Baxxilaatúuash ala chisshíiwia díhch áakhiiaalah.
1-2 Bakúpkaateen hinné kan díila élahchekaasuuash koók. Baxxiilaatúuash ala chisshíiwia ko baapéesh biíwiawuuash ak éhcheleetak ak óonneetiihmaachik. Eehkoon ak baa ataaléem óotchia héelapeen huulák dáalaaxtiia ko kala kootíihmaachik. Akian ammaa dii baachiwaáhuuash shóottalakaasheen kootúulak balee alaaxták al íkuxxeesh baak ii balíiwiawuulak kuk baaleetam élahcheliiilush daatdeetak.
Bilaxpáake éehkoo “baatách alíipdeetam baakoon” haak kaálolak kalakoon ammaa haawéesh kala húuhchelak “Eehkaawah.” haak baa baatcháatdiakaatcheohmaachik. Bía dáakbishbioo ammaa ilísuua basséesh al akúkaa húuleettaa huuáheesh ko kala kooták. Al iaxuáleetak ala kalúuleetak áaahkuohmaachik.
Heehtaa bakúpkaateen diiluk baa ala sáape ala chihpashé dii koolássuuk. Ko baapé huulák ak baa ataaléem baa ihkalaaxtéeilush ko kala kootiihmaachik. Heehtaa ko baapéesh diiluk kan díhch áakdaliiliiilush daachik.
Kooták. Kan díixaxua diiluk baapé al ítcheesh ala sáashiiash ko dii koolúuk. Ootchia ala chihpashéesh ammaa an díalichkissuuash diiluk kal ii baa díalaassuuk.
6-7 Ootchiat xapák iháwak kaáut kan baa dasshihchíssuuk. Ootchiat an baaík díalichkissuua koók. Heem kal íwahkootam iak bilaxpáake hawa dasshihchíssaa awáatak kaáush koochéessaalah. Díhchikittaak ala chisshíiwiash íassiiak díhch áakdiiak káalah.
Ikaak Akbaatatdía kan balee hilíahkaa óo kootáa ii baák baa bahchilakkaták ítche biíkaatbuulak hiliachik. Ak baa kxawíihile an bakánniash an daaskxawíiash bíiluk an balee ala híileeteehtaa awímmiilak al ítcheesh ko biíolak hiliachik. Hinna Baxxiilaatúuash Ischawúuan Dakkaasúua bahkaláttuuash kal ii baa kooté koók.
Saawilikkuuák kal ii awáxpak áawahkuua ii baa koochihtéesh díawilikkuuk. Heem shóon chisshíilak balee kulutchíihmaachik. Kan báasak bakaáu xuh it balee bilaxpaakéelak balee kulutták balee aaléeihmaachik.
Heem kal íwahkook. Kal ii bat sapíhkaak ii bat píishko páachilelitdak ii bach kuxsáalah. An díaluuash kuk kala koók.
Díiluss “Shóotaachi?” kaka baak bale ilíim bapattawalákuuk.
Bakúpkaatuuan hinné díiluss baakaalaáhuuk. Eehk dii héeluuan hawátuum koolúum ihchi baailísheeok. Hinna bale chiwakíia ak dii baálilaaush baa ala sáape iisalakussaalichéesh an díalaalichkissheesh kootálak ak dii óowiiak ak dii dakaaeeliták kuhtaa dii aalaáush kootéesh chikittaakuuáalah.
Ii ihchi baailísheeosh díaittaattaakuuaalah. Sáapashteehkaak íchissakuuak íwahkootaalah. Itche bach áxpak áaahkukaattaalah.
Bakúpkaatuu hinné kúh díaalah. Eehk ak íishitdaatak baahinmíassaalicheesh baálilaalah. Eehk ak baailísheesh chiwaakuuáalah ammaa chiláauleetak. Eehk ak baa áakaawaatdeeteesh ítche kuxsakuuák íwahkootdaak bilaxpáake dáanniiitchilaak duulák kala koók.
Hinné íasseekaashih. Eehk aaláa hám bat sheéss baawíshxawaak “Bii díakxawiialeesh bíh balápbishbiik.” heiluash koochéehchessaalah. Baakoon kukkala baapé xaxúa bach inníiitchiiak akukkóosh kúh kootáalah. Bat díalaaitchilaak baa íwahkooteesh kalako díiskualiaalah.
Akbaatatdía kusseé “Ahóoh.” haak baalíhkammaachkaalah.
Dáhchiwakaau koowéessaalah.
Baa ala sáapeesh xaxúa ii “Ahóoh.” haalah Akbaatatdía kusseé. Akbaatatdía kal an dii díahchewioosh hinné koók. An dii an bilaxpáakeesh kala Christ Jesus kon dii eém kal an daxáchiiash íwahkootak.
Baleiláaxbaaxpee awáss dúuxaashissaalah.
Bilaxpáakeem Baleiláaxbaaxpee ii ilíiatdak ilikkákkaahelissaalah.
Itchihk baa ala shiíosh xaxúa chilasshihchikaásak kootúu xuh shóotdak ala kootéesh dúttak kalako ii xatáalah.
Baa al iháatshiishiaaheesh kooxíissaalah.
An bahchiwakáawalakuuash an dii ítchikaateesh ii dii díahkaak iiaxúa ala kootéesh díilun dii kootáshtehcheoh. “Dii baa hoowikáatak dii bilaxpáakitchikaate aa Baxxiilaatúua ala chisshíiash híiih.” baak baakaanmalákuuk.
Kal íwahkoote Akbaatatdía kal ak dii aahiiwíash koóm díalakuihmaachik. Kuk ihch aashtáchissaak.
Bíiluh chiwakáawilikkuuaalah bakúpkaatuu.
Dakúptatchee óhchikaapbilikkuuaalah.
Kan dii hilíacheewahchek. Hinna baa baalaáche eehk bakúpuua ishóotuuan dáawiiaalah. Baxxiilaatúua kal an balee díahcheesh koóuk.
Hilísh Baxxiilaatúuash Jesus Christ an baa daásdeesh dákuih. Ahóoh.
Paulsh Thessalonica kuhtée akchiwakíialaxuahcheesh ala kuss baawaalaátdéehchem hinné koók iilúupeesh.
“Shóotaachi?” hek hawátam Paul huuash.
Awaasúualahum Thessalonica huuash kuhtée koon akchiwakíialaxuahcheesh báakukkule Baksáau Akbaatatdía dak Baxxiilaatúuash Jesus Christ ak éhcheesh hinné díiluan díiluss díawuuk.
Báakukkule Baksáau deéla Baxxiilaatúuash Jesus Christ kusseé hilísh báak hileén baakaanmalákuuk. Dii daásdee alakkaasáak dalásuua an dappíaxkaateesh díalakuuoh.
Christ chisshíilak ammaa chilassihchéesh
Bakúpkaatuuan bale baa íchisshe al ii díalaakissuuash baatcháachik an bach aláchissuuash dak ihéesh al aláchissalakuuash dak. Heem Akbaatatdía kusseé ii “Ahóoh.” baailuk baa ala kootkaáshim. Kal an díawaawiiilush daacheesh koóuk díiluh an baa dáhkalattuuash apáalak axxaalawák íwahkaatuum.
Heem kala ko ii bíiluh ii dii balíiwasitchiwuuk kala shóonmaau Akbaatatdía is bilaxpáakeesh biíotatchee. Kukkan ii dii balaáhuuk. “Datchítdeessuuk. Baa kaláttak baailíssheehkaak baa an baalúua ahchúss daáut kukkala koowéessuuk.” baak baachiweéiluk.
Kala hinnéek ii baa xíassaak Akbaatatdía kal an baa chilassihchéesh kal annaawitáahile hileen ammaa ala chúuss daláalahkuuash kúh “Dii baa annawík.” haak an bacheeítcheesh dii baa achíhkuuk.
Akbaatatdía kal ala kootáhcheesh hileen ak dii baailíssheehcheleesh iiléen bakáleesh díak kúh baailíssheehcheihmaachik.
Heelak díiluk kan díhchisshilohmaachik. Bíiluh balee kooták an baawilíssuuash kan bach hilakatdák kan balíiammatchisshiiwohmaachik. Ala hilíataawilikkuuwiash koottannák Baxxiilaatúua Jesus báakukko ko Baaiiwaakoochihtéesh koon iikusták bilaxpáakiaxpawisheesh áxpak huulák tak baatcháachiwík.
Kala ammaa bakálaa díash koóuk. Akbaatatdía ak alaaxtáleesh bale iichiweeítchikaateesh Baxxiilaatúua Jesus is baa al iichiwéesh ak iikukkuwíasseesh bakáleesh kan díaihmaachik.
Ko hileen bilaxpáakeesh kal ala kxawíiash kalako kuhtaa daáuk. An baailíssuuash is baapúuash kal ítchileettaahile kal ii baa koochihták. Baxxiilaatúua Jesus ishóocheen kalakoon dashpák ihaáxxiiolak an baatcháacheesh kal ii ala sáasshiiash al ítchikaateesh éhkuuleete ii baa koochíhták.
Baapbaatcháachim ala chisshíiash kalakoon kala hileen xaxúa kootíohmaachik. Ko baapéesh chissáak heelak is bilaxpáakeesh héeleen ak kalátcheesh xaxúa dáasheesh báaxxiiakissak baaihkammáatuua baatcháachiihmaachik. Buúla baa al ii baachiwaáum dáhkalattuuash koóuk. Heem díiluh dii héeleeliohmaachik.
Hilíatam kalako ii bahchiwakáawalakbakaauk. Akbaatatdía hilísh an dii an bilaxpáakuuash dii kuxsalákak dii baa annawíiak hinna bale chiwakíim dii díahchekissuuash díalaaitchilaaloh. An baatcháacheesh ii dii kuxsalahkák bale baa kalátchem kal ii baam íttuum díaluuash iháannakuuoh.
Heelak kal íwahkootdak an dii an bilaxpáakuuash íttak heelak kuhée kan Baxxiilaatúua Jesus dáasheesh kan báaxxiilaak chiwakálaa díiluh al íttaacheesh kan daliíok. Akbaatatdía deéla Baxxiilaatúua Jesus Christ kal an dii daásdeekaasuuash ammaa díalakuuash íwahkootak.
ak baa kxawíiash
Kuhée hilaakée hinna Baxxiilaatúua Jesus Christ is baapéesh ala chissáak an balee bach aahiiák balee kulutchiwíash kuhtaalichéesh kalako ii balíiwiawaak.
Bakpúkaatuu baa dii baachiweewiáwuuk Díikukkawakaalah. “Baxxiilaatúua kala chisshíik.” huulak ii dii ihaakkaáuchicheek. Dahkalattaáhuux sáapdak kalakoon kala shóotkaashdak dáalaaxtak dii baa hawátduuwiilak áalahkuuchicheek. Koochéessaalah. Kukkala “Baa áakiia awákuuk.” huu xuh kal íilaa shiío xuh bíinmiiluhkuuk “baa baalaáchim díoom awúualak” helitduux shóotdak.
Kalátchessaalah. Kal an dii kúa shóocheewialolaht díassaalah. Ko baapéesh it kootássaa koochihk áa bilaxpáake Akbaatatdía íhchish deéohmaachik. Akbaatatdía ak iichúuleesh bacheém baa is baaxpáaleettaahileesh dashíissaa Bilée Isée kuss déewiash kúh kalakoon iikustaaták asíitaachiihmaachik.
Kan baa iichúule ii ihchi báaxxiia bilaxpáake ammaa ala kalátchelichkaattuuash xaxúa is akbaatatdíoosh baa hawúuleetahkak “Bii bii baatchaatéek.” haak dáak Jerusalem hiiák Akbaatatdía aasúuash ishkawúuan awáatak “Akbaatatdía bíik.” Haak íwahkootiihmaachik.
Kan dáhkalaaxtuuchicheek hinné it dii bii héeleeluum dii baachiwaáush.
Heeht hinné hilaakée sáapdak dúuxaashdaachik. Sáapdak élahkuuk hinné. Al íkuxxaawishim hiilák hilaa hinna bacheém batshúash iikustaachíihmaachik.
Kala hilaakéehtaa hinné baa ala kxawíiash baa héeleelak an baa hiléesh kal aaláalawík. Heehtaa baam kootbíak beesh hinné kal ak dúuxaasak ak baa baa hiléesseesh iháaxxaahiiolak
kalakoon kala hilaa Akbaatatdía ak iichúuleesh ak baa kxawíiash asíileeihmaachik. Baxxiilaatúua Jesus ala sáashiiash baatcháatak huulák kusseé ala káateesh kuhkakáatdaht ii dappeéihmaachik hinna baa kxawíiash.
Hinna ak baa kxawíiash Chíisbishe an baaxpée iilíahchelak baa baatcháache ahníaihmaachik Kúh baa ii baa xíassee dak baa ala chilásuua dak baaáakiia al awákuuan ahníak al ii baa hawass kúa iishéelak íwahkoocheek.
Bilaxpáakuum kala iháass daáum batshúalash hawass kúa iishéelak hileen bilaxpáake kúh ala kxawíiash ihch aaliíok bale iláaum koottáahileesh kalátchessaak baaleetdak hilíshialeechissaa kalátchekaattuulak iliíohmaatak kootássaak.
Kal íwahkootam kalako ii Akbaatatdía baa al iháateesh kuss dússhipik. Heem baa al iháate kalako kaláttaak heohmaachik.
Akbaatatdía dii chilakappák dii iléewiook.
Heehtaa bakúpkaatuuan díiluk ii Akbaatatdía kusseé “Ahóoh.” buuk. Akbaatatdía déssheetaa kukaa kal al íchissheesh kan baa iléewiash ko dii hawúuk. Baleiláaxbaaxpee dii baa hoowikáattaak Akbaatatdía kalakoon díi aáuk. Baa ala koottáahile dáhkalatchekaatduuash ko ii kooták.
Akbaatatdía kala kushko íwahkooteesh kalako dii aaliíwiook. Baleiichiweeítchim ii dii awáxp iichiwaáush kalakoon Baxxiilaatúua Jesus Christ ala sáashiiash al ítchikaasheesh díiluh hawá dii eéhchekissuuk.
Heem kal íwahkook bakúpkaatuu. Hileen ammaa dii baachiwaáush deéla díss baa baalaátak baa ala koottáahiluum an dii baachiwaáush kalako dúuxaasak kalakoon datchítdeessaalah.
16-17 Hilísh Baxxiilaatúua Jesus Christ iiaxúa deéla Biilápxuua Akbaatatdía ak balee íchissawilikkuuash kal íilaa an balee daásdeesh ko ii kootáak an daásbaatchaacheesh ii balee díahkaak haak hilísh ammaa díaittuuash kootálak deéla an bahchiwakáawalakuuash baa ala sáapannialuuash ammaa ala sheelúulak al ítcheesh kalako koómnaassuulak baliatbalakuuk.
Chiwakáawilikkuuaalah.
Deéla bakúpkaatuu chiwakáawilikkuuaalah. Baxxiilaatúuash is baa al íichiweesh aláxalaa dée hiis dáak ii óochialitdeetak an déesh xaxúa iikukkák ii Akbaatatdía kusseé “Ahóoh.” haak an dii ala kootúuash kootíoh.
Hinné kúh íkaalah. Bilaxpáake ham baa kalátchessaak hám batshúook. Balee an díakxawiiawioolak baaleeteesh ii chiwakáawilikkuuaalah.
Heeht íwahkootuut Baxxiilaatúuash íkaak kuk dii íhchish kaláassaak an daásbaatchaacheesh ii dii díahkaak dii íassiialakuohmaachik. Baa kxawíiash dii híiassaaohmaachik.
Hinné bach awáxpa bahchiwakáaush kal ii dii éwahkuuk. Ammaa an dii baachiwaáush kukkan díalaak kúh koómnaassaalohmaachik.
Hilísh an bahchiwakáawalakuuash Baxxiilaatúua dii kuxsalákak kalakoon aa Akbaatatdía al aláchissuuash dii óowiialakak ak dii iléesh alóolak an dalásatchutúuash díalakuoh.
Biixaxúa baa díawuulak koók.
Kala hilaakée bakúpkaatuuan díikukkaalah. Baxxiilaatúua Jesus Christ kal an balee díahcheesh koóuk. Hilíataalah. Eehk bakúpuua hawa baapéet ittákkaa kaáilush baa hinmíassaahilak ammaa baachiwaáush díawiassaahilak huuash kooté kooxíissaak ii biátaalah.
Diiluk kal élahkuuash koóuk. An díawuuash kalako koóttaahinnaaliiilush daachik. Dii balee héeleelam bíishitdassaa baa xatáawakaaum élahkuuash koóuk.
Deéla ak balee kuxshéesh xaxúa iíwishdiawuuk. Baa díawaak bihchi baailísshewuuk baapí dak óotchia dak an dii baailíshelitdeetbaawiawaak.
Kal ii hilíatbuuash kúh baaleetdak an balee an bacheeíttaacheesh ko ii koótbaak “Balee áalahkuuliiilush daachik.” baawiáwuulak kootíihmaachit koótbaassaa itchihk balee alákaak kal ii baa élahkuulak baliatuuk.
It dii balee héeleeluum kukaa kan dii baachiwaáuk. “Ak baa hinmíasseesh kúh baa duushíssuuk.” buuk.
Hinné kal ii sheewáakaasuua baa biikukkúum éehk dii héeluua ham íishihtak baa hinmíassaahilak kootáa baa ammaa dáhkassuuat héeleekoleetak íwahkootuuk huum xawíik.
Baxxiilaatúua Jesus Christ kal an balee an díahcheesh eehk bilaxpáake bíiluh kalako díawakuuk. Chiweetáahilaalah. An bilaxpáakuuash aatáttaattaak baa hilák kal íilaa ihchi bíalitak íilaa bilaxpáakak íwahkootuulak koók.
Heehtaa diiluk bakúpkaatuu baa íttuum baa annawím díaluuash koowéessaakaattaalah.
Eehk dii héeluua hám hinna baa baalaáche awuuá ammaa dii díawahkuuash díassaawialitdak heoh. Kootúulak kal áxp baa hilíssaalah. Heelak batchooléeak ammaa al iháattuuash ehkaáhuulak ítchik.
Itchihk heeht íkaak kuk kalakoon xawíihkaak hessaalah. Díinnakupuuk. Dínniiitchiiak baa chiweeíttaattaakuuaalah.
Kala chii Paulsh “Shóotaachi?” hek.
Ammaa baakaanmalákuuash Baxxiilaatúua kal ak baa díawilikkuuash kal iiléen kala shóoss daxátaau baa ala sáapeesh dalásuua an dappíaxkaateesh díalakak baatách al ítcheesh koochihtíialakak dii bakúteen kaalákuoh.
Hilísh Baxxiilaatúua Jesus Christ díixaxua an baalaásdeesh élahchekaatdaaliiluh.
Baawaalaáchim Hebrew akchiwakáaush ala kuss baalaátuuash hinné koók.
Akbaatatdía dáakbachee baa hawasséehkaak baa annawéek.
Baapanmasshipúuash shóohtalaacheehtaa Akbaatatdía koóm hileen akiláakuuash chúuss iláak bas baaxaalíoo ala kuss ilíihcheesh an díash ahák shíishiaahikaattuuk. Heem al iláau al iikukkúuash dak ammaa an díoo al íkuuash dak kalako ii Akbaatatdía ala kooté dak ammaa íkuchke dak kooshtattáchiikaattaa hileen bas baaxaalíoosh kan daasáxtaauk.
Heehtaa hinna baapiiháakasee Akbaatatdía dáakbachee balee héelass húuhkaak ko chúuss iláak balee baa chiweék. Axp baa hilák hinna awé dak báakukkoon baatách kooléesh dak díak baapéem hileen baam díash xaxúa dáakbachee kuúihmaachik.
Hinna dáakbacheesh ammaa an díash kal ii Akbaatatdía alasáashiiwaaxpeesh dak al ítchikaateesh dak an baaxpéesh dak an baatcháacheesh kal ii xíassaahcheik. Akbaatatdía ala kooté dáakbachee kala koottáahilik. Heem hinna dáakbacheesh baa íkuchke an baatcháacheesh Akbaatatdía baatách xaxúa díash ala hawasséehcheesh kalako ii annawitáahiliiak kúh ak aaláalaweesh koók. Dáakbachee baa baatcháache chúuss dáak kalako ii bilaxpáake an baa kxawíiannioosh haawéehchewioolak kootíihmaachik. Hinna íwahkoocheesh Akbaatatdía ammaa an díash xaxúa hawasséehkaak annawéek. Heem kalakoon Anmaaiiwaakoochihtéesh koon Akbaatatdía kan baa baatcháache kóosh ilapáko awáachihkaak ala chikittaakúuash ko ii koochéek.
Dáakbachee ko chilakbáakuk. Bilaxpáakiaxpawishe kootéesh kuk dóosaluuk.
Hinna íwahkooteesh kalako ii Akbaatatdía dáakbachee ko baatchaatáak ko baakáak hileen bilaxpáakiaxpawishe ittákkaa Akbaatatdía ishkawáasuum kuk kootássuuk. Haak deéla “Akbaatatdía dáakbachee” huulak ko baatchaatáak “bilaxpáakiaxpawishe” huulak kootássuum éwahkuuk.
Akbaatatdía bilaxpáakiaxpawisheem kuss
“Dii balaakbacheék. Hinna baapé díilapxe bíik.” hessaaihmaachik. Haak deéla bilaxpáakiaxpawisheem ii iláak hilíasheessaak.
“Iwak bii balaakbacheék. Heelak iilápxeesh bíik.” heleetak. Heehtaa Akbaatatdía iwak al ilíiash Jesus ko ii ilíik.
Haak deéla Akbaatatdía dáakbachee hawáttaahilikaateesh kala chii bilaxpáake héelass húuhche hileen bilaxpáakeesh kuxshíhkaak hawasséehchelak hilíasheeihmaachik.
“Akbaatatdía is bilaxpáakiaxpawishe sheeh díixaxua hinna balaakbacheé kuss chiwakáalah.” hek. Iwak Baawaalaáche Baaxpéesh awúuan an baalaácheesh koók.
Haak deéla Akbaatatdía hileen is bilaxpáakiaxpawisheesh ko ii iláak hilíasheek.
“Ham daachéetaa is bilaxpáakiaxpawishe kúmmaam huché ala kootúua kootáak haak hileen ishkawáasheesh ham daachéetaa kúh biláahisshisshiia ala kootúua kootáak déehcheik.” hek.
Heeht dáakbachee kuk ii iláak hilíasheek.
“Akbaatatdíakaataa baa ala koottáahileesh díttachkaatak dii bacheeítcheesh kal ii baa koochihtíihmaachik. Dís bilaxpáake an dáhkuxsak ala hawassáaleesh ítchilaak baa annawitáahile ko díalaalihmaachik.
Baa annawitáahile aláchisshik. Deéla baa ala kxawíia dak baa iháateesh dak kuk dasítchilaassaak. Iwahkooteesh kalako ii dís Akbaatatdía Anmaaiiwaakoochihtéesh ak koolé xaxúa héeleen dii báasak kalako ii dalasittáak kuk kootássuuk.” hek.
Kala chii hinna dáakbacheesh kuss iláak hilíasheek.
“Díik boh. Balaakbacheé sheeh baa bassáakaashdialeesh awé dak báakukkoon baatách kooléesh dak koóum baa hámneettaa díalaak.
Hileen baam díaleesh baapéem baa haawíohmaachik. Bale baaaxúassee xúhtak haawíiluash ko kala kootíohmaachik. Heehtaa dik dii ii baa koochihtalaachíihmaachik.
Bale isaashéet kala shíat chipíihtak dúusaak ihéet hilaakéet dúttak ii díailuash baapéem hileen baam díaleesh koótdaalihmaachik. Heeht dik dís baapéesh uhpé híileetiihmaachik. An dii ala kootéesh baa ii baa koochihtíihmaachik.” hek.
Bilaxpáakiaxpawisheesh kuk hilíataakuuleetak.
“Balapáko awáatak baa hawassíiawako aa dís koochíia biaxsaawalákuuak díss aawoolák kalakoon hilaa kan dáacheelahchelihmaachik.” hek.
Hileen bilaxpáakiaxpawisheesh ittákkaa baa axúaleetuum Akbaatatdía ákahchiia báasak déehkaak hileen bilaxpáakuum is díianneem ítchikaateesh kuhtéetaa dáalaaliiosh kuxsúulak hiliachik.
Hinna íwahkooteesh kalako ii an baa bahkalátchekaasuuash bahkalaaxtássaa ammaa balee chiwaáush kuhtaa ko díawaawiiilush daachik. Ii sheewée koótbaassaa iháahteen baáulak ammaa bahkaláttuuash xapíiwuulak kaka bahkulutchiwiáwaawolak kan baalúukaashbaawohmaachik.
Hileen bilaxpáakiaxpawisuum baleilíiaakaxpissuum bíiluss óohkuuash sapéelahtaa kulusshíiwioolak aliilúuleetiihmaachik. Haak deéla baa ala kxawíiannioosh dak ammaa an díailush daatak díassuuash dak xaxúa ii ihch iáxxohcheohmaachik. Heem íwak baleilíiaakaxpissee awúuan ala shiíosh koók.
Heem an balee kulustakúuash kootáa ii basshihchíssuulak biiluk an balee datchúshiilush daache al awímmiiluuleetak. Ii kootéesh Akbaatatdía koóm Jesus ko chúuss iláak baleiichiweeítcheesh ii balee chiweék. Bilaxpáakiaxpawishe kuk kon balee chiweéssuuk. Itchihk Jesus ak iikukkák píisshelaweesh kon balee chiwaáuk.
Akbaatatdía dak Jesus ak iikukkóosh dak baa áakiia dak baa baatcháache dak baa baaxpéesh dak shíishiaahe kúh ii balee éhchehchek. Akbaatatdía daasalakoottáahile Baleiláaxbaaxpee balee baa éetitche balee dúmmachik.
Jesus an bilaxpáake akúpeesh ko bach kala kootúuk.
Baa ala kootbíash ii balíilak díiluss hilíasheewaawiawaak. “Awám huuwíash koottannák Akbaatatdía bilaxpáakiaxpawishe balee hawasséehchessaak balee kuxshíhchessaauhmaachik.” Jesus ko baakáak bilaxpáakiaxpawishe kootássuum íwak kúh ii éwahkuuk.
Hinna íwahkooteesh koottáahilim éwahkuuk. Kal ii éwahkuua baawaalaátbaaxpee awúuan baalaátak hilíashiiok.
“Akbaatatdíakaataa balee bilaxpáakittakkaahtaa kootáa balee dalásdeeak balee dáhchichalakaak balee dáanaak balee dáhkuxshik.
Balee dilúttak bilaxpáakiaxpawishe piishchiiséekaattaa an balee dilúsheesh shíalaassaak al alákeen balee sáapaschelahkaak balee chikittaakuúlahkaak ammaa an díaleesh koóhtaa balee hawasséelahkaak
baatách balee hawasséelahchek.”
Kooták. Baa baalaáche baaxpéesh awúuan baalaátak hilíashiiok. “Bas bilaxpáake baatách xaxúa hawasséewahchek.” haak baatách xaxuatáahilia ko kuhchek. Heehtaa hilaaktáahile baatách xaxúa it hawassáawaassuuchicheek.
Heehtaa hinné kúh éwahkuuk. Hinné ittákkaa shíassaaihmaachihtaa Akbaatatdía Jesus dúttak bilaxpáakiaxpawishe ko piishchiisáa dúushiik. Ii koochée an baaxpéesh ii Jesus kuxshím bilaxpáakdaak ko ii bale shée chúuss déeihmaachik. Hinna íwahkooteesh bilaxpáakkootaa saakuúk. Heem hilaaktáahile báaxxiiak chikittaakuúok.
Akbaatatdía baatách xaxuatáahilia ak díash koók. Ammaa íkuchkeesh xaxúa kuhtáakaattaa kooták. Hinna íwahkooteesh Akbaatatdía Jesus baa ala chúuss déehcheesh kootám ítchik. Ii koochée Jesus baa ákkuuwiiakuuak baatách baa áakaawatdak hiliachik. Balee ilíiak Akbaatatdía dáakeesh ahnák hiliatak is díianneem ítchikaateesh kuhtéetaa balee aaléek.
Jesus dak hileen bilaxpáakuum ammaa an díoosh xawíiash kalaaxtakuúhkaak Akbaatatdía is díianneem ítchikaateesh kuhtéetaa aaléesh dak aksáaush hawátkaatak. Heem kalako ii “Bii bakúpuuk.” hewiat ilushíchissaaik.
Ii éwahkuua Jesus Akbaatatdía kuss hilíasheek.
“Bakúpeesh dii éhchekaashbahkaak ammaa díaleesh baachiweéwihmaachik. Heelak al iikukkúuan daláshe báaxxiiwaak baawaláxak baawihkammáachik.”
Haak deéla kúh hilíasheek.
“Bik an bahkalátcheesh koochihtalaachíihmaachik.”
Haak deéla
“Akbaatatdíakaataa bii hinnéem dii awóonmaalichik. Daláake bii kuxshílahkaak bii hawasséelahkaak bii íkaakuulahcheesh awáxpe koóuk.”
Heem hileen Akbaatatdía dáakeesh bilaxpáakuulassheen Jesus kúh bilaxpáake ala kootúuash koótdek. Bilaxpáake bale shée chiláau ii baailíssuum Chíisbishe koólem éhkaak ii is dáatchek. Heehtaa Jesus saák chiléesh kalako ii Chíisbishe ammaa hámneete aa híim kan ditchiláachissaak.
Heem hileen bilaxpáake ahúm baleshée chilíikaashdom ii dáacheehche déesh Jesus kon dússhipak kala kulustakuúk.
Abraham ichíssaaanneesh ko kuxsakuuák bilaxpáakiaxpawishe kuk baaleetak kala xíassaak.
Hinna íwahkooteesh Jesus ammaa baalúua kala chúuss déelassheen hileen bilaxpáakuum al ihch áakaawachissaak an ditcheeshéeak ak itbuúko kalapiiák ak baa iháatdiahkaalahko kal éhchem hileen bilaxpáakeesh iikukkák kookaásheen kuss dáak kuxsák kalakoon kuss saakéewialak kal éhchek.
Jesus kuk baa iíschiisaaleetak Moses kuk doosaléek.
Haak bakúpe sheen Akbaatatdía dii dáasaasuum díikukkuuash ii hilaakée is bilaxpáake dii hawúuk. Hinné dasshihchikaásaalah. Akbaatatdía Jesus balee héelass húuhkaak bas akchiwakíiwaakkussahkuua koóhchek.
Moses kuk Akbaatatdía is bilaxpáake kuxshíhkaak hawasséehche kuhtaa díash Jesus kúh kala koochéehchem Akbaatatdía ammaa an díahche xaxúa díak.
Heehtaa Jesus ko bahchikittaawákbiiilush daatak Moses kúh doosaléek. Ii kootéesh Jesus Akbaatatdía is bilaxpáake ak bach aahíiash koóm bahchikittaawákbohmaatak hileen hileen bilaxpáakeesh kúh an bahchikittaawakúuash doosaléek.
(Bilaxpáakalakuluua shíishiaahe ak bach aahíiwishik. Kúh kan Akbaatatdía is bilaxpáakeesh ak bach aahíia Jesus koók. Hinna íwahkooteesh ala koottáahile Akbaatatdía baatách xaxuatáahilia ak díash kuttáchkaatak.)
Heem kala chii dii baachiweéwiiluk. Akbaatatdía Moses dúttak is bilaxpáake kuxshíhchek. Heehtaa Moses ammaa an díash dak ammaa ala shéesh dak kootíohmaacheesh ittákkaa ii óoweek.
Heeht Christ Akbaatatdía dáakbachee kóosh is bilaxpáake Axxiilaatúua dak ak hawassíiakuuo dak koók. Ammaa ala koottáahile baawilísshissaa sheewáak haak an balee biílaaleesh koótbahchewiawaak kúh bulushíchissaa sheewáak datchítbeessaak uhpatáahile aawiíolak Akbaatatdía is bilaxpáakeesh kan balee hawák.
Akbaatatdía is bilaxpáake al ihchissúuash
Heem hinna íwahkooteesh kalako ii Baleiláaxbaaxpee an díiluss hilíash hinné koók.
““Hinna baapé Akbaatatdía ammaa dii chiwaáush díikukkukaasaalah.” hek. Baaptatchée dii chiwaalattúuash hinné koók.
“Dalásdiiwaaheelaalissaalah. Baapanmasshipúuash awám anneettáahileesh koon bas bilaxpáakeesh an bii kaláttuuash kalaaxták an bii iichúulaak “shóohkaattaa baáulak” hiliatak bii chilasshihtúuash kala chii koótdaalolak xawíiihmaachik.
Koottaléesh dís baaxaalíoo koóum “shóohkaattaa baáulak” hiliatak bii chilasshihtúuk. Báalee shuhpáa pilakaachím baa baatcháache an díawaawakoosh íkaawahchehtaa kootáa bii kalátchessuuk.
Kalako ii balaskawíia ii hileen bilaxpáakeesh baalissáatak hilíasheewaak. “Iilun daasalakoottáahiluuash ko díalot iháahtaataahilia déeiluk.” baak “Ammaa an díaweesh íkuuhtaa bas díianneem ítchikaatam awóoweesh déewiassuuk.” baak.
Baalissáatak balaskawáak ii kuss bihchi baa ímmitaawaakaasak hilíasheewaak. “Baapé xaxúa íttuum bakbiáweesh kan baaleetiihmaacheesh kal íkuuleetiihmaatak haak ihchissúuleetiihmaachik.” baak. Iwak an balíia koottáahilik. Iwak Akbaatatdía al ilíia koók.” hek Baleiláaxbaaxpee.
Heem bakúpkaate sheen bach íasseekaattaak bach kuxsakuuáalah. Haak Akbaatatdía Anmaaiiwaakoochihtéesh an dáhkalattuuash dalásduupdeessaalah. Koótdaalahkuulak háaksee dáhkalaaxtalohmaachik.
Baaptatchée Akbaatatdía al ilíia ammaa dii chiwéesh bat chichéhchehkaak díikukkaalahkak ammaa dii díahkuuash díaluua bat píishko páachilaalah. Koótdaassuulak iháahteen daláak ammaa an dáhkalattuuash dáhkalaaxtak baa iháateem díaluulak alíatdeetdahcheloh.”
Christ dak is bilaxpáakeesh dak ko balee hawák. Ammaa bahkalátchewassaaush basshihtawakaák baláshisaawaak balee daásatchutbahko balee bilaxpáake shóohkalahtaa ii baa koochihtalaachíihmaachik.
Hinna baawaalaáchim baaxpéesh awúuan an dii bilaxpáakiilush daache baalaátuuk. Akbaatatdía kon díiluss ilíilak ko kala kooták. Heem díikukkukaasaalah.
“Dalásdiiwaaheelaalissaalah. Baapanmasshipúuash bas bilaxpáakeesh an bii kaláttuuash kalaaxták bii iichúulaak “shóohkaattaa baáulak” hiliatak bii chilasshihtúuash kala chii koótdaalolak xawíiihmaachik.” hek.
Hinné chilasshihtáalah. Awám anneettáahileesh koon bilaxpáakuum koolúuash Akbaatatdía ilíim iikukkúuhtaa iikussáak iichúuluuk. Kukkan ak koochéesh hawátkaatassaak. Itchihk Israelites kootúum Moses awám Egypt huuash koon aaiikuschéesh xaxúa koóuk.
17-18 Hinné kal élahkuuash koók. Iikukkússuuk. Iilun daasalakootúuash ko kuhtaa díak Akbaatatdía is díianneem ítchikaateesh kuhtéeta déessuuk. Akbaatatdía daasalakoottáahileesh shóotdak éhkuuhtaa kootáa iichúuluuk. Hileen báalee shuhpáa pilakaachéesh an bilaxpáakuua ihch an dúttuua ihchi xawíikaassuuash Akbaatatdía iichúuluum daaskawíik. Daaskawíikaassuum ilissáache ii hilíasheek. “Baapé xaxúa íttuum bakbiáweesh íkuuleetiihmaatak haak ihchissúuleetiihmaachik. Iwak ala kuss balíia koottáahilik.” hek. Hinna íwahkootuuash Akbaatatdía kuss íkaassuum ii is bilisshéeo awám anneettáahileesh kootáa xéhmawaatuuk.
Hinné kan dii baachiwaáush koók. Hinna ammaa ala shéesh kalátchessuuash kalako ii ammaa an díakuuwiash xaxúa diasséem is baapé íttuuleetak haak ihchissúuleetak.
Akbaatatdía bíiluss al ihchi baa ímmiteesh bas baapúua xaxúa íttuum balee ihchisshíhchewiash it koolúuk. Heehtaa bach íassaawaassuulak hám boókkuuwuulak kan bíilaa bíinmaxuoo díawaawohmaachik. Bach íassaawaak bahkalaaxtássaak bat chichéhchewahkaak bat bahkuxshikaásuulak koók.
Heeht ak kalátchekaasheesh biixaxúa baapé xaxúa íttuum Akbaatatdía bilikkuuwíash hilaakée awákaak awáxpak bihchissúuk. Hileen ak baa kalátchesseesh Akbaatatdía iikukkússuum kuss hilíasheek.
“Baalissáache ii bihchi baa ímmitaawaakaasak hilíasheewaak. “Baapé xaxúa íttuum bakbiáwaalak kootíihmaacheesh kal íkuuleetiihmaatak haak ihchissúuleetiihmaachik. Iwak ala kuss balíia koottáahilik.” baak.” hek.
Hinna íwahkoosheesh baapé xaxúa íttuum Akbaatatdía kuuwíash kootássaalak ii sheéssaaihmaachik. Hinna awé díak koowíiak kalakoon ihchisshéesh kukaakan baapé xaxúa ítche koolúuk.
Iwak íwahkooteesh ii éwahkuuash Baawaalaáche Baaxpéesh awúuan ak baalaátak ak hilíasheesh koók.
“Baatách xaxúa iháalak kalakoon baapé ii sáhpua Akbaatatdía ihchisshík.”
Heeht kúh kootáa awúuan hilíasheek.
“Baapé xaxúa íttuum bakbiáweesh íkuuleetiihmaatak haak ihchissúuleetiihmaachik.” hek.
Heem baapé xaxúa íttuum Akbaatatdía bilikkuuwíash awákaawiawuulak it kootíihmaachik. Hawá kal íkuum éwahkuuk. Hileen bilaxpáakuum chiweewasséesh kalátchessuum iikukkússuulassheen Akbaatatdía íkaahchessaahtaa hilíasheek. “It kootáa baapé xaxúa íttuum dii íkaawahchewiawaak. Iwak an díss balíia koottáahilik.” hek.
Iwak koottáahilim éwahkuuk. Ii kootéesh Akbaatatdía baapím kala chii páchkiishik. Akbaatatdía David buúm kuúk.
“Hinna baapé Akbaatatdía ammaa dii chiwaáush díikukkukaasaalah. “Dalásdiiwaaheelaalissaalah. Heelak an bii dáhkalattuuash kalaaxtássaak bii iichúulessaak “shóohkaattaa baáulak” hiliachissaa bii chilasshihchíssaalah.”
hek. (Hinna David ammaa shéesh iíschiisaa kan dii baachiwaáuk.) Hileen Israelites kootúum awalashiipím anneettáahileesh koolúuash kalakoon deéla Akbaatatdía David iwak buúm kúuash isaakuamméaxe báalee hámmishtaahilik.
Kal ii xíassaak al ihchissúuash awé Canaan kussaak. Iwak ii éwahkuua Joshua koóm is bilaxpáake iwak awéesh kuss aaléesh báalee hámmisheem chilasshipím kalakoon Akbaatatdía kala hilaa an balee ihchisshíihkaawilikkuuwiash ii iichiweék.
Hinné kala hilaa dii baachiwaáush koók. Baapé xaxúa íttuum al ihchissúuash Akbaatatdía is bilaxpáake kúh díakuuwiash Akbaatatdía baapé ii sáhpua al ihchisshéesh ko kala kooták.
Bilaxpáakuum baapé xaxúa íttuum díakuuash ammaa hilúuash kal iháaluuk. Akbaatatdía ammaa hiléesh iháalak kalakoon al ihchisshéesh ko kala kooták.
Akbaatatdía awáxpak an bihchisshiwiáwuuash bilikkuuwíash bulutchiwiáwaataahinmiiilush daachik. Balee héeleen hawátkaatdahtaa Akbaatatdía balee baa díahcheesh díassaawialak koochéewahchessaawiiilush daachik. Díassaalak áxpak ihchisshiwíalak aliínnneetiihmaachik. Israelites awalashiipím anneettáahileesh ala koolúuash ammaa ala kalátchessuuash ii Akbaatatdía áxpak ihchisshiwíoohtaa aliilúuleetam élahkuuk.
Akbaatatdía al ilíiash kalako ii an balee ala kootáhchewiash balee kooták balee iláaxe dak an balee bilaxpáake dak an bihchi buluttúua dak balataawúua dak an baa basshihtúua dak ii dússhihchik. Kúmmaam bítchiiisaam apé dúupe attakaáshim ii balee aláhpilak balee alashkúa dak balee dúupe dak hiilák ko kala kooták. Heehtaa hinna al ilíiash kuk chía attakaaséem ii balasawuúko ammaa basshihtúuash áakass dústak ammaa an díawaawiawuuash chilasshihták ítchi xúh xawíilak kúh balee chiweéik.
Akbaatatdía kuss baa aaláaxuawialuulak annúuleetak. Baam awé awúuan díaluulahtaa áakuss iikuschíihmaachik. Baapéem ishóoche biíak ammaa an díawuuash xaxúa baachiweéwohmaachik.
Jesus akchiwakíiwaakkussahkam baatcháacheesh koók.
Jesus koóm Akbaatatdía dáakbachee kóosh hilaakée bas akchiwakíiwaakkussahkuua koók. Haak kan báakuss dáak báakukkootaa awáxe akchíisaa koolák Anmaaiiwaakoochihtéesh akchíisaa koon Akbaatatdía ishóoche kala híik. Hinna íwahkooteesh kalako ii an baa bahkaláttuuash bahkalaaxtássaak bilaxpáake hawéeseesh éhchewahchewiiilush daachik.
Bas akchiwakíiwaakkussahkuuash hinna awé áakeeleesh an balee ala kooté kootám baaík ii balee daáshaaweewiailuash kuk kala kooták kúh baa ii baa chúuss déek. Heehtaa ik ihchikittaák baa kxawíihinneetak.
Heem Akbaatatdía balee íchissak bas bacheeítchikaasuua koóm biixaxúa ishóoche biíwook. Baawilísshessaawook. Ii sheewée balee daásdeetaahile kalako ii shóohteennahtaa balee kuxsawilikkuúihmaachik. Haak baa ala kxawíianniawuuash kúh balee kalaaxtawilikkuulahkúihmaachik.
Hinné élahkuuk buh. Bilaxpáake héeleen akchiwakíiwaakkussahkeet ko dúttuut Akbaatatdía ishóoche híiik. Haak hileen bilaxpáakeesh baa ala kuuwíoo aahiiakuuák kal ii Akbaatatdía kuss chiwakáak “Ahóoh.” haakuúik. Haak Akbaatatdía al íkeesh ítchiiolak hiliachim baa ala kxawíiannioosh ko ii ishóoche aleéakuuik.
Hinna akchiwakíiwaakkussahkeesh kuk kan baa ákkuuweelassheen bilaxpáake iláakuuak áhchipassakuuk. Baa ala kxawíiannialassheen hileen bilaxpáakuum daásbaaheeliawia áappaa alaaxtaattaá xuh kúakaassuum baa kxawíiannioosh ii Akbaatatdía kuss ilíiik.
Haak hinna akchiwakíiwaakkussahkee íh bilaxpáakittakkaam baa áakaawatuuleetam íh baa kxawíihinmisak ko ii baa ashíchik. Kalako ii Akbaatatdía ishóocheen baaaleéalak koók. Hinna kal íwahkoocheesh kalakoon hilaa kan bilaxpáake xaxúa Akbaatatdía ishóocheen baaaleéakuuwialak kootíihmaachik.
Christ koóhtaa ihchi chikittaakuuák ihchi dáasaasak hilíasheessaak. “Akchiwakíiwaakkussahkeesh bíik.” hessaak. Heehtaa Akbaatatdía kuss hilíasheek.
“Dii balaakbacheék.” haak “Hinna baapé díilapxe bíik.” heesh kon akchiwakíiwaakkussahkahchek.
Haak deéla hawáttaa kúh hilíasheek.
“Dii akchiwakíiwacheeitche kal ii baa koochihtalaachíihmaachik. Melchizedek ala kootéesh ko dii kooták.” hek.
Jesus hinna awé áakeen dahkóosh koottaléesh Akbaatatdía kulustakuuwíalak kootíihmaacheesh kuss chiwakíikoolak dáashe dáasaashkoolak bakíikoolak íiwekoolak. Hinna íwahkooteesh Akbaatatdía ammaa ala sheé kuhtaa díak chikittaakuúm kalako ii iikukkúk.
Hinna awé áakeeleesh Akbaatatdía dáake koóhtaa ammaa an díahche díak ii baa chúuss déek. Baaleetdak Akbaatatdía ammaa an díahche díassaalak balee baa chiweewíalak alíinnneetiihmaachik.
Heem hilaakée kan baatách áakaawatak kal ihch ákkuuweelassheen al ilíia ak iikukkalaachéesh biixaxúa balee ilíiak is díianneem tátchikaateesh kuhtéetaa balee aaléeihmaachik.
Hinna íwahkooteesh kalako ii Akbaatatdía dáasaasak akchiwakíiwaakkussahkahchek. “Melchizedek ala kootéesh ko dii kooták.” hek.
Díhch íassiiaalah. Aaláa iháass daléeloh.
Hinna Melchizedek huua ii dii awáxp biichiwaáuk. Heehtaa ammaa ii dii awáxp biichiweewiáwuua ahúk. Heehtaa hilaakée kala kuss díishihtak baa élahchewialaassuum baalúukaashbaak.
Akbaatatdía kan dáhkalattuua kala shíam kan díilun baa baachimmílahcheilush daachik. Heehtaa Akbaatatdía al ilíiash ala koottáahileesh kal an dáhkalatchewassaakaasuuash dii óowiiohtaa kala chii hilaakée dii awóowiiolak koók. Kúmmaam baachilaxchéem it ammaa duúshalaaxtuut áachiiwile ko isshíihcheiluash ko kan dii kala kootúuk.
Bilaxpáakuum Akbaatatdía al ilíia ii ammaa óoweewassaakaasheesh kuttáchkaate éhchewioosh is díianneem tátchikaateesh kuhtéetaa déewioolak it ákkuuwissuum hawateé déessaauhmaachik. Hileen bilaxpáakeesh baachilaxché áachiiwile kuttáchkaat isshíihcheiluash ko kala kootúuk.
Heeht hileen ak baa kalátcheesh hawátuum kuk baa dasshihchitaahiláaum Akbaatatdía al ilíiash ii baachimmák baa ala koottáahile dak baa ala koottáahilissee dak an dúuppeeo éhkuulak hiliatuuk. Hileen ak kootéesh baaisáate bale baa duushtáahile ko duushíiluash ko kala kootúuk.
1-2 Hinna íwahkooteesh Christ ala kootéesh ii baa baachimmíhkaak baaluukaaséehtaa élahchekaasuulak kala koók. Koótduulak dii baa éhchehaahkak dii bilaxpáaktaahiluuk. Hileen ak hilaa baa kalátcheesh Christ ii ammaa óoweewassaakaasheesh kuttáchkaat dasshihtakaássaak ii diláaaatchissaalah. Hileén koowahchek. Ammaa an díaluuash ii díhchi dáhkuluschiwialuulak annúuleetak Akbaatatdía an dáhkalatcheesh kuttáchkaatak kalako ii Akbaatatdía dii kulustalákuohmaachik. Deéla an díhch alíisshiwuushiishiaahe ii díh chikittaák díhchi hoowéetdaailuk. Bale iaxxíia dístuua áakassaalaak dáhchiwakaalakuiluash ko ii baa hawasséelahkaak baa kuxshílahcheiluk. Haak kúh bilaxpáake kala súuash baapiiháakdak chiléhcheohmaachik. Haak deéla ammaa an díaluuash ii dii chilasshihták bakálee ii baa koochihtalaachík. Iwak iischiisáa baam koolúuash éhchewiaalah.
Heeht hilaakée Akbaatatdía ko bii díahchewialak hileen baa baaluukaasáaum koolúuash kalako ii hilaakée díiluss baawalaátbihmaachik.
Ii koótbee hinné koók. Hawáttaa bilaxpáakuum Akbaatatdía ala koottáahile óowiiak chiwaáush dak haak Ischawúuan Dakkaasúua kan baa baatcháacheesh kóosh Akbaatatdía kon balee héelass húuhcheesh isítchiiak haak Baleiláaxbaaxpee bale baa eétitche kuss kaalúum ii díahcheesh dak
Akbaatatdía al ilíia koottáahilim éhkaak ii baaihkammáatuuash dak haak hilaakée dak baapiisakkússee dak hinna awé áakeen Akbaatatdía an baa hilím baatcháacheesh kúh ii iláak ii baaihkammáatuuash dak
Akbaatatdía ihch éhchehkaak baa baatcháatuum kuúm ii baaihkammáatak áaahkuuash koóm kalakoon xaxúa dúusaak iháass dáak huuash Akbaatatdía dáakbachee kaláttuuash koowíiok. Haak hileen bilaxpáakalahoon daxxíixiaahak dappeewíash kúh átdaak baawatbakálee kaka kuss dakkaashíhkaaahkuwiook. Heem ii al ihch iáxxohkuuk. Hinna iháass daáush kaliilúupe ihkulusshíiwioolak is díianneem ítchikaateesh kuhtéetaa déewioolak aliilúuleetiihmaachik.
Hinné chilasshihtúu kaweh. Is datshía íttak xalaá ílitdaatdak ilúulak ii baa apáaleesh ítchilak hinna awé ak éesh ko ii baa akítchilakaashiihmaachik. Akbaatatdía hinna awé áakeen baa al apáaleesh áhchapaalihkaak apáalitchihchek.
Heehtaa hinna awéesh baa apáalattache dak bilitchishéeia dak baa xuúche dak ko kuttách áakeen apáannak ítchissaak bilaxpáake xawíihkaak kuss íkaassaauhmaachik. Heem Akbaatatdía koóhtaa bale ilíia deehkaak baa haawíiak aláxiiaohmaachik.
Biilápaachawachissheen baaleetdak dii awáchisshissuulak baa dii baachiweéssaawohmaachik. Heehtaa baa an díalee kal ii xíassaak Akbaatatdía is díianneem ítchikaateesh kuhtéetaa daláalaaliiok. Heem “Dii héeluua Jesus an dáhkalattuuash kan dilúsaauk.” baliachissaataahilik.
Kooták. Akbaatatdía baa annawitáahilak baa kúhkuassaam díiluh baa ítchilialuua ahúm éwahchek. Heem Anmaaiiwaakoochihtéesh dalíilohmaachim éwahchek. Akbaatatdía aláchissak ii is bilaxpáake an dáhkuxsheesh it hilaakéehtaa bat dáhkuxsalakaaush Akbaatatdía kalaaxtássaaihmaachik. Bakáleesh ítchikaassaalakuihmaachik.
Kan baa balásbaawaaliche díixaxua ii íkuxxache hinna baa díaluuash an díihkualassuuash koochihtíia aa an dii bilaxpáakuuash uhpatáahile aalalíilohmaachik. Koótduulak Akbaatatdía ammaa an dalásdeesh xaxúa dákuohmaachim kal élahchekaasuuk.
Heehtaa kal ii kooté díihkualassuulak koók. Hileen bilaxpáakuum daasátchutak ihkúalassaak an baa kaláttuua dúuxaasuua aa ammaa an daasíiosh Akbaatatdía kala kuúk heesh kala kootúum ko koótdaaliiilush daachik. Koótduulak díiluh bakálaa ammaa an baawiíshdiliatuuash dákuohmaachik.
13-17 Hawáttaa Akbaatatdía Abraham ala kuss ilíiash chilasshihtáalah. Hilíasheek. “Kooták. Ammaa balákbiaweesh baatcháatbaak áxpiwahkaawaakahkak dii balásdeewalakbihmaatak haak dichíssaaanneehtaa kúh áxpiwahchelak baatcháatbaawihmaachik.” hek. Baa baatchaatéem koolám hileen bilaxpáake ihchi baa ímmiteeak kúh Akbaatatdía dáashe dáasaashiiluk. “Hinna an balíia koottáahilik. Akbaatatdía ammaa ala sheewúua xaxúa iikukkák haak ammaa an díawuua kúh xaxúa íkaak.” huut íilun bat shéesh an bach kuss daásduupuuash ii haawéeiluk. Iwak kúh ko kala kooták Akbaatatdía ihchi baa ímmiteelak kúh ihchi dáasaashik. Ii koochée ihée baa baatchaatéeleetak kan baa baatcháacheesh Akbaatatdía kuttáchkaatak. Heem “Hinna an díss balíia koottáahilik.” helak dáashe ii díak. “Baam sheewáalak ak iikukkák ak éhcheesh bíik.” hek Akbaatatdía. Hinna íwahkoosheesh ii ihchi baa ímmiteeak ammaa íkuchkitche kulusshíissaaihmaachik heesh Abraham dak ichíssaaanneesh dak an daásduupuua dak an baa kalátchessuua dak ii haawéelak hiliachik. Kala chii sheewáak. Akbaatatdía koóm ihchi baa ímmiteeak Abraham kuss hilíasheek. “Duá dáakbacheewishiihmaachik. Ammaa ala sheewéesh bahkulusshíissaak.” hek. Abraham Akbaatatdía kaláttaak óonnaachim kalakoon chiwakáak ihkáalassee aa Akbaatatdía ammaa ala shéesh díakuuk.
Akbaatatdía kuk biísshissaalassheen baa dúupkaashim kulusshíissaam éwahkuuk. Al ilíiash dak deéla al ihchi baa ímmiteesh dak ko ii Jesus balee íasseelak biixaxúa baa biáwaak kan baláshisaawaak bakaák baapiisakkússeesh ammaa awákaawiawuua awákaawohmaachim éwahkuuk.
Hinna baawishkáa baliatuuash kal ii balasátchutak baáwaaliiosh koók. Kúmmaam íichia shoopát awáss daxtúulak ko kala kooták. Kooták hinna baawiishkáa baliatuuash Anmaaiiwaakoochihtéesh kuhtée koon bikkaasapíia satták isáakaashim íkootuuash píisheen an baaxpaakaásheesh kuhtée kúh híik.
Heem akchiwakíiwaakkussahke ii baa koochihták Melchizedek ala kootéesh ko kala kooták. Heem an báakuss baa baláshtuuwassee Jesus koók. Jesus balee iischiisáa kan dáak hinna baa baaxpaakaásheesh Akbaatatdía ala koolé biléelik. Akbaatatdía kuss iláawilikkuuak ala kuss baáush díawilikkuuk.
Akchiwakíiwacheeitcheesh Melchizedek huuk.
1-3 Melchizedek huua hinné koók. Ashalakuluúm Salem huuash kuhtée is bacheeítchikaasuua kooák haak akchiwakíiwacheeittak Akbaatatdía kan baa báakkussahke kóosh ko ishkawáashik. Iwak ammaa dii baachiwaáush sapéelak kal ii éwahkuua kuttáchkaatak. Iilápxawishi xuh isahkáwishi xuh is baaxaalíawishdak balee alaaxták. Bíshbishi xuh shéewishdak kúh balee alaaxták. Ii kootéesh baalaátuuleetak ak éhcheleetak. Heem akchiwakíiwacheeittalaachiihmaachik. Iwak ammaa dii baachiwaáush kalako ii Akbaatatdía dáakbachee kala kooták. Hinné chilasshihtáalah. Hinna bale dáashe Melchizedek huua “bacheeítchikaashe ala hawassée annawíiak ítcheesh” huuk. Haak Salem bilaxpáake is bacheeítchikaasuua koóm Salem huua kúh “baa ala kxawíileete” huuk. Heem hinna bacheeítchikaashe an baa hawasséesh baa ítchiia baa kxawíiwialeetak. Awám anneettáahileesh kuhtáa ak kooléesh is bacheeíttaahuuash Abraham bachíam biliaxsaák dappiiák haawéetaahilak kan daákuam kalakoon anméaxeen Melchizedek húula Abraham hiiák chiwakáakuuak Akbaatatdía kuss baa ítche kaalakuúk. Heem kalako ii Abraham ammaa kulóo ala kulusátuua pilakkaáshdak ala kulusátuua hawátam Melchizedek kuuák ala chikitché ii baa xíassaahchek.
Hinna Melchizedek an bacheewaatcháache chilasshihtáalah. Israelites kootéesh xaxúa is baaxaalíoo Abraham kóosh awám anneettáahileesh kuhtaa bacheeíttaaheesh ammaa aáu ala kulóo ham íilaataahilia kúuash hinna Melchizedek an baatcháachkaashe kal ii xíassaak.
Hinné an bacheewaatcháacheesh kúh kal ii éwahkuua koók. Baleilíiaakaxpissee awuuá ala shiío hinné koók. Hileen Israelites kootéesh Abraham ichíssaaanneesh koóuhtaa baa aáu al áxpihkuua pilakattáchiak hawáteet Levi huua ichíssaaannee héeluuan akchiwakíiwacheeittuuash kuúolak koók.
Heehtaa Melchizedek huua Levi ichíssaaannee hawássaahtaa kootáa Abraham hinna ala kulusátuuash hawátam kuúk. Abraham koóm Israelite kooté kala héele baatcháache kóosh Akbaatatdía iíschiisaa kuss hilíasheek. “Baa ítche ko díawaawalakbihmaachik.” hewishik. Heehtaa Melchizedek iiléen Abraham húula hiiák baa attaakuuák chiwakáakuuak Akbaatatdía kuss baa ítche kaalakuúk.
(Hinné kal élahkuuash koók. Bilaxpáakbaaalisaate koóum baa attaakuuák chiwakáakuuiluk hileen bilaxpáakiihaakkaashkaateesh.)
Hileen akchiwakíiwacheeittuum Levi ko hawúum ala kulusátuua hawáteet kuúiluash kuk bale shée chúuss déeohmaachik. Heeht Melchizedek kúh akchiwakíiwacheeittak ala kulusátuua hawátam kuúok. Heehtaa Baawaalaáchim Baaxpéesh awuuá ala shiío ik bale shée chúuss déessaak bilaxpáakiiwaakoochihtiihmaachik.
Levi it bishíssaahtaa hawáteem hilíasheewialak kootíihmaachik. “Hileen Israelites kooté bálaa an díoo ala kulusátuua Levi ak achéesh kuúosh chiikuss Levi huua Abraham ichíssaaannee kóosh ala kulusátuua hawátam Abraham chúuss Melchizedek kuúk.”
Kooták. Abraham Melchizedek ala híiash koottalé ichíssaaannee dak Levi koóhtaa it bishíssuuhtaa kootáa ammaa ala kulóosh ala kulusátuua hawátam Melchizedek ko kuúok.
akchiwakíiwacheeitchim iháam Melchizedek ko kala kootéesh
Baleilíiaakaxpissee Akbaatatdía kon Israelites kooté kúuash awuuá ammaa ala shiío héeleen hawá baatchaatáaum hileen akchiwakíiwacheeittuum Levi ichíssaaannee ko hawúuash íiluttachkaat ko píisshe déeohmaachik. Heehtaa bale baa íkuchkim díoom ítchissaak itchíasseesh kalako ii Israelites Akbaatatdía koosaa déewialom aliilúuleetak. Hinna íwahkooteesh kalako ii akchiwakíiwacheeitchalaxuáhchem ihéet huulák koóm Melchizedek ko kala kooták Aaron kuk baaleetak.
(Baleilíiaakaxpissaam awúuan ammaa ala shiío baa shóoteet akchiwakíiwacheeitchihchessuuk. Heem shóon akchiwakíiwacheeitchalaxuáhcheesh ihéet díak baleilíiaakaxpissee kúh hilaakéet ihéet kan díalak koóiluk. Iwak hileen akchiwakíiwacheeitcheesh ammaa an díailush daache kúh awúuan shiíok.)
Akhuuwíash Awóonmakaaush David ii baláxeesh ashammaléaxxiim Levi huuash achíssaak. Iilaataahilia ashammaléaxxiia iháam ko achík. Hinna ashammaléaxxiiash héele baaiihulishoopbaaxpéesh ak píisheen iluúwishdeetak.
Kan bilaxpáakkootaa hinné éhcheilush daachik. Baxxiilaatúuash ashammaléaxxiia Judah huua ko achím haak deéla “Hinna ashammaléaxxiiash héele akchiwakíiwacheeitchiwishiihmaachik.” haak Moses sheéleetam ii iichiweéleetam kúh éwahkuuk.
Baleilíiaakaxpissee kulussáaush kal ii baa xíassaakaashe akchiwakíiwacheeitchalaxuahcheesh iháam hawám húum Melchizedek ko kala kooták.
Baleilíiaakaxpissee Moses ko kuss bilikkúuash awuuá ala shiío “Ashammaléaxxiim Levi huuash akchiwakíiwacheeitche iixaxúa ko atúulak koók.” huuk. Iwak ashammaléaxxiiash Jesus kuk achíssaahtaa kootáa akchiwakíiwacheeitchik. Ii kootéesh an bilaxpáake ii baa koochihtíihmaachik.
Hinné koottáahile kal ii éwahkuua Baawaalaáchim Baaxpéesh awúuan an baalaátuua ii iláak hilíasheek.
“Dii akchiwakíiwacheeittalaachiihmaachik. Melchizedek ala kootéesh ko dii kooták.”
Deéla iísko baleilíiaakaxpissee baatcháatdeetam Akbaatatdía al ilíia ii balee iikukkúhchewiak ii balee kulustawilikkuuwíak ii balee ilíiawilikkuuwiam aliilúuleetak. Heem Akbaatatdía iiwiátak hilíasheek. “Kal iilúupe ii díawaassaawihmaachik.”
19-21 Kooták. Hinna baleilíiaakaxpisseesh ii balee annawitáahilissaak. Heem deéla akian akchiwakíiwacheeitcheesh dak hinna baleilíiaakaxpisseesh dak ii Akbaatatdía ishóoche biíssaawohmaachik. Heehtaa Akbaatatdía akchiwakíiwacheeitchalaxuahcheesh iháam díam hilaakée Akbaatatdía baam itchikaaséem balee ishóocheelahchem ii balee koosáhtiihmaachik. Kooták. Akbaatatdía Jesus dúttak páttak kuss ihchi baa ímmitiiak kuss hilíasheek.
“beesh balásbahkulusshiissaawihmaachik.” hek Akbaatatdía.”
Hinna íwahkoosheesh Levi ichíssaaannee héeleen akchiwakíiwacheeitcheesh kuk kuss íwahkoosheeleetak.
Heehtaa Akbaatatdía Jesus ii iláak íwahkoosheesh ii ihchi baa ímmiteesh kalako ii hinna Jesus iiaxúa ko chúuss baa hilák an balee kuxshiwíash itchikaaséewiak baapanmasshipúuash bilaxpáake ammaa díakuuash kuk doosaléem éwahchekaasuuk.
Iísko baleilíiaakaxpissee awúuan ammaa ala shiío Levi ichíssaaannee héele akchiwakíiwacheeitcheet shéet annaachíssacheet díailuk. Kalako ii ichíssaaannee héeleen akchiwakíiwacheeitche iiahák hinna alaxuáhcheesh ii koochihtalák hiliachik.
24-25 Heehtaa Jesus kuk an bilaxpáake ii baa koochihtám kalako ii akchiwakíiwacheeitchalaxuahchem achéesh kúh ii baa koochihták ak achéesh ittátdash kal ii kulusshíileetiihmaachik. Hinna íwahkooteesh hawátuum ak Jesus bakáak ihchi kuxshíhkaak Akbaatatdía ishóoche diíwioosh kala kulustakuuák kala kuleém Anmaaiiwaakoochihtéesh diíohmaachik. Is bilaxpáake Akbaatatdía ak kuss iláakuualatcheesh koók.
Heem Jesus akchiwakíiwaakkussahkak ak balee kuxsák íwahkootak ammaa baakúuwuua ak bilikkúuash hinné kala koók. Baatách xaxúa an batshúaleetak an baaxpaakaásak koóm Akbaatatdía al íkeesh ítchik. Ihée koótdeetak. Hawáteet baa kxawíihiluut átdessaaik. Baatcháatak baaxpaalássheen Akbaatatdía dúttak huché dak awáxe dak áakaachiisaa dúushiik.
27-28 Bachéet ammaa an díailush daache díawioolahtaa ihch aliilúuleetahtaa baa ala kxawíiannioohtaa baleilíiaakaxpissee ala shiío hám dúttak páttak akchiwakíiwaakkussahkahcheiluk. Ko ii baaptatchée hileen akchiwakíiwaakkussahke Akbaatatdía ishóoche an baaaleéawioo aaluúiluk. Ammaa ala kxawíihiluuash koochihk iilaxúoosh baaaleéakuuak kalakoon bilaxpáake ammaa ala kxawíihiluuash kúh díakuuok. Jesus kuk hawáttaakaattaa ihchi baaaleéak. Akahchiia íwak ii koochéeish daatdeetak. Hinna baleilíiaakaxpissee díoosh píishchiisaataahilia Akbaatatdía dáakbachee kuss hilíasheek. “Hinna an díss balíia koottáahilik.” haak kan baatách áakaawatak kal ákkuumnassheen dúttak páttak bas akchiwakíiwaakkussahkahkaak al annawitáahilihche ii baa koochihtalaachíhchek.
Jesus bas akchiwakíiwaakkussahke koók.
Baa dii baachiweewiáwuua hinné koók. Ikaak “Bas akchiwakíiwaakkussahkuuwishik.” baak an dii baachiwaáush kuhtáakaattaa kooták. Anmaaiiwaakoochihtéesh kuhtée koon Akbaatatdía al awáache asshóon ilapáko koon awaakkéek. Akbaatatdía kan baa baatcháache kóosh baa hawasséeik.
Hinna Anmaaiiwaakoochihtéesh koon ashbaaxpaakaáshim bilaxpáakan atchéesseesh Akbaatatdía kon atchéesh ishkawúuan kan baa baaxpaakaásheesh koolám koon bas akchiwakíiwaakkussahkuuash baa hinmilikkuuák dahkúk.
Akchiwakíiwaakkussahkeet dúttuut bilaxpáaktatchee baa ala keewíoo dak baaaleéo dak Akbaatatdía ko ak ishóoche aahiiakúuash aaláakuuash koóik. Heem bas akchiwakíiwaakkussahkuua kúh Akbaatatdía baam keelák koók.
Hinna awé áake kal akchiwakíiwacheeittuuwishim baleilíiaakaxpissee awuuá ammaa an díahkuua kuhtaa díook. Heeht baaleetdak bas akchiwakíiwacheeittuuash it hinna awé áakeennak akchiwakíiwacheeitchissaaihmaachik.
Kooták. Hileen akchiwakíiwacheeittuum Levi ichíssaaannee ko hawúuash koóum an baa hilúuash Anmaaiiwaakoochihtéesh ala kooléesh dak ala kootéesh dak iláaxaxxeeo koóuk. Moses ashbaaxpáam atcheewíam Akbaatatdía kuss hilíasheek. “Ammaa an díalee íasseekaasak awaxaawé koon baam dii íkaahkuuash xaxúa ko kala koottáahiliiah.”
Hinna íwahkooteesh bas akchiwakíiwaakkussahkuua an baa hiléesh ko itchikaasáak hileen akchiwakíiwacheeitcheesh kootássuuk. Chiikússahkaa bale baa íkuchkitchim Akbaatatdía dak is bilaxpáake dak amméaxe páchkiishkuuash kúh baatchaatáak ii baa koochihták. Aaleéla hilaakée baam itchikaaséem balee ishóochee lak. Kal ii éwahkuuash Akbaatatdía ammaa ala shéesh koók.
Kala xíassaakaasak Akbaatatdía an baa íkuchkitchiwasseesh is bilaxpáake píisshe déehchelem baa hilíssaak. Baaleetdak is bilaxpáake ii iléelak bale baa íkuchkitche annaachíssacheem díassaaihmaachik.
Akbaatatdía bale baa íkuchkitchim díash baa hilíssaak baa ítchikaasuum kulussáawilikkuuk. Kal ii éhche is bilaxpáake ala kootíilush daache kootássuum íkaak hilíasheek.
“Baapéem bale baa íkuchkitche annaachíssacheem díawaawakbiawaam Israel dak Judah dak bilaxpáake kalako píisshe déeohmaachik.
Hinna balewaaíkuchkitchim annaachíssachim díawaawiaweesh kal iháaktaahiliihmaachik. Hawátam is baaxaalíoo awáxpak díaweesh ko kala kootássaak kúmmaalaht ischéetaawaak awám Egypt huuash koon ítchikaattaa aawiikuschíwem iiluk píisshe déewiassuum kalako ii kuss awákaassaak.
Heehtaa baapéem bale baa íkuchkitche annaachíssacheem Israelsh ichíssaaannee díawaawakbihmaachik. Hilíatiihmaachik.” biik. Akbaatatdía bíim kúh hilíasheewaak. “Ammaa bíkuchkeesh ii dasshihchíwahchelak ii díaohmaachik. Haak deéla ammaa an balásbeesh daasawúuan baawalaátbihmaachik. Is Akbaatatdíoo kala chii bíiihmaatak deéla bas bilaxpáakeesh kúh koóuhmaachik.
Kalako ii koottannák bilaxpáakiihaakkaashkaate kalakoon aa bilaxpáakbaaalisaate xaxúa bii éhcheohmaachik. Heem baa ala koottáahile kan bat baálilaakuuilush akúpuuash kuss “Akbaatatdía éhchewiah.” ii heilush daatdeetiihmaachik.
Hinna íwahkooteesh kalako ii baa ala kxawíiannioo ahóosh bahkalaaxtawakák batchúshissaawihmaachik. Haak hilíinmaak baa ala kxawíiannioosh kal iilúupe kuss bahchichéwahchessaak bakálee díawaassaawihmaachik.”” hek Akbaatatdía.
Koottaléesh Akbaatatdía koóm hilíasheek. “Bale baa íkuchkitche annaachíssachim bas bilaxpáake díawaawakbiawaak.” heesh ko ii hinna bale baa íkuchkitchim iískokaatam kooléesh haamnawím kala shíakaateesh saskáat kan baa haawíihmaachik.
hinna awé áakeen an bahchiwakáau dak Anmaaiiwaakoochihtéesh koon ala chiwakáau dak
Iíschiisaa ammaa ii balíiash hilaakée kala chii kaka ko ii balíiwiawaak. Iwak balewaaíkuchkitche bassáam Akbaatatdía Israel bilaxpáake píisshe déehchewiash héele ala chiwakáau shóocheehchewialak kúh sheék. Haak hinna awé áakeen Ashbaaxpéem bilaxpáakan díoosh atchéehkaak ko koon chiwakíihchek.
haak deéla an baalahkápeeo kúh úuwatshiile ko díoom dak balóowappiwaaxpaam dak hinna Ashishkawuúm Baaxpéesh ishkawúualuuk. Hinna balóowappiwaaxpeesh awuúko dak áakaako dak kootáa úuwatshiile ii íaxuook. Awúuan baatám óoshitchim kúh úuwatshiile ko ii díoom awúuan manna koolúuk. Haak Aaron iitchiwaaxpée kulaalaachíiash assahkéen áape apáaleesh kúh awúualak. Haak deéla baáhpaxaapuum balewaaíkuchkitchiwassaam áakeen baalaátuuash kúh awúualak.
Hinna balóowappeesh áakeen áttattaa bilaxpáakiaxpawisaatdioom díaitchikaattuum cherub huuash iluúom iaxpúua hinna balóowappeesh íikussache áakaachiisaa dúuxaauk. (Hileen bilaxpáakiaxpawisaacheesh Akbaatatdía alasáashiiwaaxpeesh ii xíassuuk.) Heem báalaahawateet Akbaatatdía hinna baa íikussacheesh kuss huuák áakeen awáatak bilaxpáake baa kxawíihilaaahkuum éhchehtaa kala hileén iisakússee ii dasshihchíssaak. Hinna ishkawuuá ammaa ala kooléesh kal ii baliissaáhmiik.
Hinna ashbaaxpéesh ishkawuuá kan baa ákkuuwiiom kalakoon akchiwakíiwacheeitche ashishkawuúm chikittúuash ishkawúuan an baa hilíhche díawioot biléelak asaaláaahkuiluk.
Heehtaa akchiwakíiwaakkussahkeesh iiaxúa dak bilaxpáake dak alaaxtíia baa kxawíihiluulassheen báalaahawateet akchiwakíiwaakkussahkeesh Ashishkawuúm Baaxpéesh ittát biléeliik. Koottalát baaaxuawishím dappéesh is íile dúttak aawiléelak Akbaatatdía ishóocheen dúushiiik.
Hinna ashishkawuúm chikittúuash kooléesh hinna ashishkawuúm baaxpéesh kal ii chitchípak baa biléelihchessaataahiluuk. Baleiláaxbaaxpee kon íwak ii baa xíassaahkaak ii balee óoweek.
Hinna íwahkooteesh kalako ii hinna ashbaaxpéesh an díoosh kal ii xíassaak Akbaatatdía diíwioolak aliilúuleetam hinna baapéehtaa it kooták. Heem an baaaleéo dak ammaa keewíoo dak xaxúa kuk an baa ilutchíitcheesh ii kulushíitbioolak aliilúuleetiihmaachik.
Haak deéla iwak an baaaleéo dak ammaa keewíoo dak ihch íisshiwak ii ihchi hoowaatchéiluash dak baa an baa duusák baa al isshíiilush daache dak bale baa íkuchke ihée dak kúh an díahkuua kuhtáakaattaa díak baa ashíche ii bitáaxiiawíalom ii al ítchikaatdewioolak aliilúuleetak. Hinna íwahkooteesh bilaxpáake ii an báhtuuleetahtaa an baa ilutchíitcheesh ii iháaxeewioolak kúh aliilúuleetiihmaachik. Heehtaa Akbaatatdía ítchihkaak balee píisshe déehche aa Christ húula balewaaíkuchkitche iháam páchkiishbilikkuum baatách xaxúa annawíiok.
11-12 Heehtaa hilaakée Christ kan bas akchiwakíiwaakkussahkuulek. Heem baa íttuum páttawilikkuuwiash hilaakée ko ii bilikkuualahkúk. Anmaaiiwaakoochihtéesh koon Ashbaaxpéesh bilaxpáakan atchéessuuash biléelak Ashishkawuúm Chikittúuash chúuss dáak Ashishkawuúm Baaxpéesh ko ii biléenmiak. Hinna ashóowappeesh baatchaatáak annawitaahiláak hawátam awé áakeeleesh doosaléek. Kooták. Awé kootáa ammaa ala kooléesh kuk hawássaak. Hinna Ashishkawuúm Baaxpéesh Anmaaiiwaakoochihtéesh ko kooléesh hawáttaakaattaa biléelik. Ii ákahchiia koochéeish daatdeetak. Uuxiihchiiwishbule dak apúuwatbishdaakbule dak is íiluuash kuk aawiléelissaak. Itchihk hawáttaakaattaa saawilikkúuash iiaxúa is íile ala xéesh ko aawiléelak baa ala kxawíianniawuuash xaxúa kal ii kalaaxtawilikkuúolak hiliachik. Kal ii balee kulustakúuash kuttáchkaate koók.
Uuxiihchiiwishbule dak apúuwatbishbule dak is íiluua haak deéla bishéeiichiin chiaxaapbihkéesh aláxiiosh bilápche dak hileen bilaxpáakeesh bilisshée ak dússhihcheesh ii baa ashítuuash íippataahak ii baa ashíche bitáaxiiok.
Baaaxuawishé is íiluua ii íwahkoocheewioolak kootdák hinné chilasshihtúu kaweh. Ischawúuan Dakkaasúua iiaxúa is íile ala xéhkaawilikkuuash al ii balee kuxsawilikkúuash kuk ko baatchaatéek. Haak Akbaatatdía Iláaxbaaxpee ii baa koochihtéesh ii baa kxawíiannialeetam ítchikaatak al ihchi baaaléesh annawitaahiléek. Hinna íwahkoocheesh baa ala kxawíianniawuuash ii bihkulupíash dak ammaa an díawuuash ii bihchi bahkuluschiwiáwaailuash dak is íile ala xéhcheesh ko ii bitáaxiiawilikkuuk. Heem kala hilaá Akbaatatdía ii baa koochihtéesh kuss bahchiwakíiwiawuulak baa díawaawakbiawuulak kootíihmaachik.
Koottaléesh Akbaatatdía baaíkuchkitchiwasseesh hileen bilaxpáakuum ak kooléesh dak hilaakée bilaxpáakuum ak hileeléesh iixaxúa Ischawúuan Dakkaasúua ii saakúuash baa ala kxawíiannioosh kalaaxtakuúolak hiliachik. Heem hinna is íile xéesh Ischawúuan Dakkaasúua balewaaíkuchkitche annaachíssachim Akbaatatdía dak bilaxpáake dak ii páchkiishkuuk. Hinna balewaaíkuchkitcheesh ala shiío hawátuum Akbaatatdía al ilíiash ak iikukkóosh baa ítche díakuuwiak. Haak hileen bilaxpáakeesh Anmaaiiwaakoochihtéesh koon an bilaxpáakuua ii baa koochihtíohmaachik.
16-17 Heem Akbaatatdía balewaaíkuchkitchim díash ammaakuhchisaawaalaátdak ko kala kootúuk. Hinné élahkuuk boh. Bilaxpáakeet is ammaakuhchisaawaalaátdiat shóon koolásseesh éhkuulak hilaakán baa hilíihmaachik. Hinna bilaxpáakeesh it shéessaalak is ammaakuhchisaawaalaáche awúuan saakéelak baa hilíssaaihmaachik.
Kooták. Iile xelák koók. Heem balewaaíkuchkitchiwasseehtaa íile ii páchkiisuuk. Hinna íwahkooteesh kalako ii balewaaíkuchkitchiwasseesh ii iichiwaáut kúh íile xéhcheesh ii ilíiiluk.
19-22 Shóon bilaxpáakeet Baawaalaáchim Baaxpéesh awúuan baleilíiaakaxpissee awuuá an baalaátuua dáawiiot bilaxpáake íile ko ii baa hoowéettaak baa ítchikaattuum ehkaáhiiluk. Haak hawátam itta hilíasheelaawioolak kootíihmaachik. “Baa ala sáapeem hoowéetchewioolak íile ii díoolak koók. Deéla íileem xéssaalak Akbaatatdía baa ala kxawíianniawuuash balee kalaaxtawilikkuússaaihmaachik.” huuk. Hinné élahkuuk boh. Balewaaíkuchkitchim Akbaatatdía díak Israel bilaxpáake xaxúa píisshe déehchewiash awuuá ammaa ala shiíosh xaxúa Moses kuss dáaweek. Hinna íwahkooteesh kalakoon apúuwatbishbunnaake dak uuxiihchiiwishbule dak is íiluua dúttak bilé íishiak hyssop alaakaashúum uhpásee bikkaasapíim hísshishpitam kuss daxták hinna baa bach íishioosh datchíissaak kalakoon baawaalaáchim dáaweesh dak hileen bilaxpáakeesh xaxúa dak ii íippataahik. Moses íwahkoocheesh héelapko kuss hilíasheek. “Hinna íilim xéesh ii Akbaatatdía balewaaíkuchkitchim díalakuuash kal ii díiluss bii óohkaak bii baa páchkiishdakuhkuuk. Heem hilaakée kala ko dáhkalattuulak koók.” Hinna íwahkoocheesh Moses hinna ashbaaxpéesh dak baa baaxpáaum Akbaatatdía kuss chiwakáaut ii díailuash dak kúh hinna íileesh ii íippataahik.
Ischawúuan Dakkaasúua al ihchi baaaleéesh
Heem hinna awé áakeen baa chikittúum koolúum Anmaaiiwaakoochihtéesh hawátuum koolúum iláaxaxxeeo baaaxuawishé dappiiák is íiluua ii hoowéettuuk. Heehtaa hileen Anmaaiiwaakoochihtéesh baam kooléesh kuk baa ala koottáahileesh koóum baa itchikaaséem ko ii hoowéetcheohmaachik.
Kooták. Hinna awé áakeen Ashishkawuúm Baaxpéesh bilaxpáakan atchéesh Anmaaiiwaakoochihtéesh koon baa ala koottáahile iláaxaxxeeosh Christ biléelissaak. Itchihk Anmaaiiwaakoochihtéesh koon ko biléelik. Hilaakée Akbaatatdía ishóocheeliiawilikkuuak kuss iláawilikkuualatchik.
Haak deéla basáatatchee hileen akchiwakíiwaakkussahkeesh Ashishkawuúm Baaxpéesh biléelak baaaxuawishé dappiíosh is íiluua aawiléelak ko ii baaaleéawiook. Heeht hilíko kúh hawáttaakaattaa Ischawúuan Dakkaasúua Anmaaiiwaakoochihtéesh daxxooták iiaxúa is íile ko ii baaaleéawiak.
Baaleetdak akchiwakíiwaakkussahkeesh ko kala koochéelak hinna awé díoo kalakoon doosássee ákahchiia saalahkulák koóihmaachik. Itchihk baapiiháakasee kan biíom hawáttaakaattaa huuák saawilikkuúk. Heem kal ii baa ala kxawíiash xaxúa ak haawíiawilikkuuash koók.
Bilaxpáake hawáttaakaattaa shéeiluk. Haak koottalát kalakoon ammaa an díash dak ammaa kxawíihileesh dak ii chilasshihchíihmaachik.
Heem Ischawúuan Dakkaasúua kúh hawáttaakaattaa ihchi baaaleéak saák bilaxpáake ahóom baa ala kxawíiannioosh kal ii haawéewiak. Ii dúuhpaa huulák baa ala kxawíiannioosh ko ii ihchi baashitchéessaa ak iiwaachíssaak óolikaaush bale shée kukaa kulustakuuwíak kala ko ii húuihmaachik.
Hileen baleilíiaakaxpisseesh Christ baapéem ammaa an díawiash ittákkaa iláaxaxxeeom koóuk. Heem baleilíiaakaxpisseesh awúuan ammaa ala shiío akchiwakíiwacheeitche an baaaleéahkuuash ko ii Christ baa ítchikaasuum kuuwíash bilaxpáake dútchiwioolak aliilúuleetiihmaachik. Hileen ákahchiia an baaaleéesh bilaxpáakeem ii ihch ítchikaattaak ii Akbaatatdía ishóoche hiiák kuss chiwakíiwialak aliínneetak.
Baaleetdak akian an baaaleéosh ii ihch ítchikaatchewioolak kootdák hawáttaakaatdaht baaaleéalak hileen akchiwakíia kal ii ítchikaatiohmaachik. Heelak baaleetdak baa kushkotáahilia díaohmaachik. Kalako ii baa ala kxawíiash alaaxták baa al iháatdioo ii ihkulupíassaauhmaatak hileen baaaleéosh koowéeohmaachik.
Heeht ittákkaa báheelia awatatchée ákahchiia baaaleéosh baa ala kxawíiannioosh ittákkaa ii chichéhkaakaauk.
5-6 Hinna íwahkooteesh kalako ii Christ hinna awé it kuss huusséesh hilíasheek.
“Akbaatatdíakaataa baaaleéalahchessaak ammaa an dákuua deewiálaassaak.
Axée bilaxpáake baaaxuawishéet dappiiák aláxiiak ii daláschiaxxapiiolak hiliatuuash kalako ii baa ala kxawíiannioosh kuss alákaassaalak hiliatuuhtaa akian baa an díoo disítchilaassaak.
Kalako ii ammaa díkuchkeesh awúuan bii bilaxpáakdek.” hek.
Hinna awé kuss húuash kúh hilíasheek.
“Akbaatatdíakaataa baa an bii díalahchewialeesh díawaawiawaak ko ii boók. Baawaalaáchim Baaxpéesh awúuan íwahkoosheek.” hek.
Koochihk Christ hilíasheek. “Baleilíiaakaxpissee hilíashiiok. “Akchiwakíia baaaxuawishé aláxiiak aleéahkuulak kooák baa kxawíiannioo bitáaxiiahchewiook.” hehtaa Akbaatatdía díim disítchilaassaak deewiálaassaak.” helak
íwahkooshiiak koowíiak kalakoon hilíasheek. “Diah kan bii hinnéek. Kan bii sáaphinnahchewialaalak díawaawihmaachik. Ko ii boók.” hek. Akbaatatdía iwak al ilíia ii bale baa íkuchkitchiwasseesh kal iháaxiiak bale baa íkuchkitche iháam páchkiishbilikkuuwiak. “Akbaatatdía an dii díahkuua ko kuhtaa díaalah.” huuk.
Ischawúuan Dakkaasúua kuk Akbaatatdía an díahche baatách xaxúa kuhtáakaattaa díak. Bale baailíshe hawáttaakaattaa chúuss dáak baa ala kxawíianniawuuash ii kulushíitbilikkuuak ii balee baaxpáahchek. Kal iilúuhpe íwak ii baa chúuss déeish daatdeetak.
Akchiwakíiwacheeitcheesh xaxúa baaptatchée iluuák ákahchiia baaaleéailuhtaa ii baa ala kxawíiannnioosh haawéetaahinmioolak aliilúuleetak.
Heehtaa Ischawúuan Dakkaasúua kuk hawáttaakaattaa ihchi baaaleéam ii hileen baa ala kxawíianniawuuash kalaaxtawilikkuúm hawátteetchem kal ítchik. Deéla Akbaatatdía kon al awáache asshóon ilapáko awáachihcheesh kal ii baa koochihták
koon daaché aa Akbaatatdía Jesus Christ is koochíia xaxúa axsaakuuák kuss ooák iché áakeeleehkaak kan dáacheehcheihmaachik.
Ischawúuan Dakkaasúua hawáttaakaattaa ihchi baaaleéak kal ii hawátuum Akbaatatdía is díianneem ítchikaateesh kuhtéeta aaláalaweesh annawitáahileesh ii baa koochihtúuk.
Ilak baam dii baachiwaáhuuash koottáahiluum Baleiláaxbaaxpee iiaxúa balee éhchehkaak hilíasheek.
“Baapéem bale baa íkuchkitche annaachíssacheem Israelsh ichíssaaannee díawaawakdak hilíatiihmaachik. Ammaa awíkuchkeesh dasshihchíwahchelak ii díaohmaachik. Haak deéla ammaa an balásbeesh daasawúuan baawalaátbihmaachik.” hek.
Kalakoon hilíasheek.
“Haak baa ala kxawíiannioo bahkalaaxtawakák kal ii dúupe baa ala kxawíia al ii xatáaush kuss awákaassaawihmaachik.” hek.
Hinna íwahkoosheesh xaxúa koottáahilik. Shóon Akbaatatdía bale ala kxawíiash xaxúa haawíiak koottannák kuss dasshihchíssaalak kal ii dúupe bale ala kxawíia ii baaaleéalahkuilush daatdeetiihmaachik.
Akbaatatdía iísxawiiwook.
Hinna íwahkooteesh bakúpkaateen Ischawúuan Dakkaasúua is íile xéhkaawilikkuuash kal ii Ashishkawuúm Baaxpéesh baa balásduupassaa binmaannéewiawuulak kootíihmaachik.
20-22 Heem hilaakée an baawilíssuuash baliachissaa Akbaatatdía kooxbaák ishóoche biíak kuss bahchiwakíiwook. Ii sheewée Ischawúuan Dakkaasúua ihchi baaaleéak ii Akbaatatdía ishóoche an biíosh díawilikkuuuk. Heem bilaxpáakahtaa hinna íwahkooteesh kúmmaam axúash chúuss baáulak ko kala kooták. Hinna axúash kúmmaam bikkaasapíim Ashishkawuúm Baaxpéesh ishóocheen íkootuuash kuk kuáata ilúxeetak chúuss báak ishóoche biíolak ko kala kooták. Hinna bas akchiwakíiwaakkussahkuuash baatcháachim Akbaatatdía is bilaxpáake Axxiilaatúua dak ak hawassíiakuuo dak koóm haak Akbaatatdía is bilaxpáakeesh balee hamnássheen Ashishkawuúm Baaxpéesh bínmaanmiawuulak kootíihmaachim is díiannee ítchikaateesh kuhtée baáwaaliiwook. Heelak shóon kuss bahchiwakáaulak baa kxawíialiawaassaak basakkupéessuulak balee íkaakuuihmaachim bahkalátchekaasak balásduupassuulak balee iikukkawilikkuúihmaachik. Ischawúuan Dakkaasúua is íile balee daasé íippataalak baa ala kxawíianniawuua al ii bihkulupíoosh ii haawíiak haak kúh bilím ítchikaateesh ko ii balee íisshiwik. Heem ii balee an bilaxpáake ítchikaateesh koók.
Akbaatatdía ammaa ala shéesh díassaassaa díaihmaachim éwahkuuk. Heem an dáhkalatcheesh dalásbaaheelaassaalah. Itchihk biiwaachíssaak al awóoluuash ko ii ákahchiia bilaxpáake baachiwaawakuulák koók.
Bach awákaawakak bach awáchissuua bat bahkuxsawakák an bat píishko bapchíluuash ii basshihták koochihtáwaawook.
Heehtaa dáhchiwakiilaleessaalak íwak kootássaaihmaachik. Hileen bilaxpáakuum baa kaláttuuhtaa chiwakíileessuuash koochéessaalah. Bach koowatéewaak balásduupassaa bat píishko bapchílaawakaak buulak kan baa baatcháache koók. Ii sheewée shíassaa Baxxiilaatúuash huuwíam baa chilasshihchiwíak.
32-33 Hinna íwahkooteesh Jesus Christ dak baleiichiweeítcheesh dak an dáhkalattuuwassaakaasheesh koottalésh kalaaxtássaalah. Haak dii kulustakuúosh piishchiiséekaattaa ii dii baa baalúuash ahchúuss déehkuuhtaa díluualakaaush chichéhkaakaak ii dasshihtakáalah. Daachéetaa dii awássaahkaak bilaxpáakalahoon dii baaík shiiák dii baatcheesshíiok. Haak deéla dii baaík shiiák dii dúupioohtaa kootáa awáss dakálaassaa an dáhkalattuuash kúh dáhkalaaxtassuuk. Daachéetaa hileen Jesus ak píisshe daáum baa chúuss déehkuuash dáhkuxsak hilíinnaak átduum ii dii baa iiwiátuuk.
Dii ilíiom baa baatchaatáaum Anmaaiiwaakoochihtéesh koonnákuum élahkuuk. Heem hileen bilaxpáakuum anmaalaxtúuashe ishkawúuass shítuuash aaláaxuassaa baalilísaalakuuk. Haak kúh awé áakeen baa daáush áhkachiahuuhtaa kootáa an dalásitcheesh koochihtáluuk.
35-36 Heehtaa an dalásatchutdahcheesh an díhkualuuleeteesh koon aa kak áxpihkaalah. Akbaatatdía al ilíia ak iikukkóosh bakálaam díakuuihmaachik. Heem díiluh dákuulak diliatuulak baatát baalúulahtaa awáss dáhkalaassuulak koók. Heem dii baa ala chúuss déehkuuhtaa kal awateé dalúuok. Hilaakée kal ii baalilíshessaaliiilush daachik. Heem an dáhkalattuuash ii díichiwaak koowéessaalah. Koómnaassuulak shíassaataahilia bakálaam baa baatcháacheesh díalakuohmaachik.
bale baa kalátche
Ii íwahkoosheeweesh Akbaatatdía bakálee díalakuohmaachik. Hinna baam shéesh chilasshihtáalah.
“Ak huuwíash shíassaataahilia kala húuihmaachik. Baa óolissaaihmaachik.
Bilaxpáake ak an balíia iikukkák ak bii kalátcheesh kuk ii ilíohmaachik. Heehtaa daásbaaheelaalak alíass iluulák íiluss baa balaskawíiwihmaachik.”
Heeht biiluk balee kootássaam an balee xapíileetiihmaachim ii Akbaatatdía kuss “Ahóoh.” baak an bahkaláttuuash ii balee iléem Anmaaiiwaakoochihtéesh biíwohmaachim éwahkuuk.
Hinna an baa bahkaláttuua ii xíassee baa ala koottáahile bahkalaaxtássuum ii balee daásduupassaak. Baapéem baa ala kootúulak baliatuuash kootíohmaachim kal éwahchekaasuuk. Bale baa kalátcheesh ii kúmmaam hilaakée kala kootúulak ko kala kooták. An baa bahkaláttuua ii baa ala kootbíash it ammaa awákaassuua koolám éwahchekaasuuk.
Haak kúh baapbaawassáako kukaa bas baaxaalíoosh an baa kaláttuua kalaaxtássuum ii Akbaatatdía daasé dússhihtuum ammaa al ii ilíia ítchikaassaakuuk.
An baa bahkaláttuuash kalako ii hinné éwahkuuk. Hinna awé dak deéla báakukko ammaa ala kooléesh dak baatách xaxúa Akbaatatdía baa ala shéesh kala kootáahileen kooták baa annawíiak baa ala koolé kuhtéeta dúushiik. Heem hilaakée eek ammaa awákuuash xaxúa díak. Iíschiisee baa hámneetak.
Abelsh dak Enoch dak Noahsh dak an baa kaláttuua
Abel huuash an baa kalátcheesh kalako ii Akbaatatdía ishóocheen ammaa dúushiiash ko isítcheek. Cain ammaa óosh kuk isítchissaak. Heem kalako ii Abelsh ko baa tátchikaatak huuk. Haak Akbaatatdía ammaa ala kúuash dúttalahkum éwahkuuk. Akbaatatdía al ii ilíiash ítcheek. Heem Akbaatatdía kon isítchee ii xíassaahchek. Hinna baapé Abelsh kala koolássaahtaa Akbaatatdía ala kalátcheesh ko an bahkalátchewiiilush daache balee óowiiak balee éhchehchek.
Deéla Enoch huuash al ihchichehkaáhmishdak kukaa koottalé an baa kalátcheesh baatcháachim ii Akbaatatdía daasé dússhihchik huuk. Hinna an baa kalátcheesh kuleelásshen bale shée chúuss déeleettaa Akbaatatdía kulutchím al akúkaa húuleettaa kal awé áakeelassaam is bilaxpáake chichíinnolahtaa kal ii dúupe íkuuleetiihmaachik.
Akbaatatdía ala kaláttuua kuttáchkaat kal ii bilaxpáake daasé dússhihtuuk. Iwak ii sheewée “Akbaatatdíawishik.” diliatuulak haak al élahkuua koon aa áxpilahchewialuuash kuk bakálee díalakuohmaachim dáhkalatchekaasuulak Akbaatatdía daláak kuss dáhchiwakiiwialuulak annúuwishiihmaachik.
Deéla Noah huuash kúh an baa kalátche baatcháachik. “Baa baatcháachim shíassaa kootbíam ii hinna awé áake kootáa baa haawíihmaachik. Iíschiisaa koótdeetak íkuuleetak.” haak Akbaatatdía chiweék. Akbaatatdía ammaa ala chiwéesh kaláttaak ko ii báasheem isáakaashim chínnaak awuuá baa ákkuuweek. Heem ala kalátcheesh ko ii Akbaatatdía al ikeesh baa tátchikaatak. Hinna Noahsh íwahkoocheesh héelapko an baa kalátche dak Akbaatatdía ammaa an díahche díash dak kal ii xíassaakuum bilaxpáake hawéese ak baa kalátcheleeteesh xaxúa Akbaatatdía shíassaa chilasshihták datchúshiihmaachim éhkuulak hiliachik. Heehtaa Noahsh dak aasúuishkawuua xaxúa dak kuk kulustakuúk.
Abraham dak is bilaxpáake dak an baa kaláttuua
Deéla Abraham huuash kúh baa kalátchek. Heem shóon Akbaatatdía kuss iláak “Dii ala kooléesh dáasuua íhchish dáak awám iháam balákbiaweesh kala kuss dáah.” helak Abraham iikukkák kookaásheen duattáak déek shóoss déehchelak alaaxtáhtaa. Akbaatatdía kalátchem kalako ii déek.
Aalahkaachían Abraham awám Akbaatatdía kuuwíash kala kuhtée hiiák koon dahkóoichik. Ashbaaiháam hinna awéesh it ii eéssaalassheen ashéet attaák shóoleeht kooléek.
Heeht Abraham hinna awé áakeele shíassaaihmaachik. Awaasúualahum al awáataache ii baa koochihtéesh Akbaatatdía íilaa íkuchkak díash kuss déewiak ko óonnaachik.
Hinna Abraham uá Sarah huua bía dáakdeeteesh chichéhkaalah. Abraham kuk chía kala xaalíak. Heehtaa Akbaatatdía chiwaák “Daláakuuwishdohmaachik.” hem kalátchek.
Hinna íwahkooteesh kalako ii Abraham kala xaalíahtaa dáakbacheewishik. Heelak Abraham ichíssaaalahuua ahó ii baawan chimmaachíssaak. Kúmmaam ihké báakukkoon iixáaxaaheeteesh dak binnáaskeeta biichiliá dak iisáapeetiiluash ko kala kootúuk. Haak deéla Abraham dáakbachee Isaac dak is baapíte Jacob dak kúh ashéet attaák shóoleeht kooléeiluk. Kúh íkuxxache chiikuss Akbaatatdía al ihchi baa ímmitee dúttuuk.
13-22 Abraham an baa kalátche kala chii chichéhkuu kaweh. Akbaatatdía kuss hilíasheesh dáhchichelahkuuk bah. “Dichíssaaalahuua ahkaáshbaawalakbihmaachik.” heesh kalakoon Akbaatatdía Abraham ala kalátcheesh chilasshihchikaáshik. “Dáak Isaac ooawakák dappiiawakúh.” hem Abraham dak Sarahsh dak dáakkuttachkaatuuahtaa ilíileettaa Abraham déela dáakuua óola Akbaatatdía dappiiakuuwíak daachík. Iíschiisaa Akbaatatdía kon shiiák “Ko Isaac kuttáchkaattaa ii dichíssaaalahuua ahkaáshbaawalakbiawaak.” hek. Heem Abraham an díawiash baatcháachik. Abraham an dasshihché “Akbaatatdía bilaxpáakeem sheeláht kaka bilaxpáakahchewialak kootíihmaachik.” éhchek. Ko Isaac dappeéhchessaahtaa Abraham al ikee “Kúmmaam saák kaka bilaxpáakdak ko kala kooták.” hiliachik.
Bilaxpáakuum an baa kaláttuuash ii ala xatáaush iisáawaatuuam ii balaáhmiawaak. Akbaatatdía ammaa ala chiwaalahkóosh Isaac kalátchek. Heem it sheessáa dáakbachee Jacob dak Esaush dak baapiisakkússee biílaalakuuak baa ítche kaalakuuák an bilaxpáakuua shóotbioolak chiwaakuúk.
Haak Joseph kúh Akbaatatdía ammaa ala sheé kalátchelassheen baapiisakkússeesh shóotbialak éhkaak ii ilíik. Heem it sheessáa is bilaxpáakuum Israelites huuash kuss hilíasheek. “Hinné chichéhkaalah. Baapéem Egypt koon iháaxdiilohmaachik.” hek. Haak koottannák axúa an díailush daachim chiweék.
“Akbaatatdía ammaa ala sheé kootíihmaachik.” huum akian bilaxpáake iixaxúa ala kuss ilíiash it kaláttuua aa iíwaxpak daáuk. Ikuuleetahtaa baapiisakkússee ammaa ala sheé kuhtáakaattaa kootíihmaachim éhkuuk. Akbaatatdía ala kaláttuuash koottáahilim éhkuuk. Haak ala koolatáahiluuash hinna awé áake kussaam éhkuulassheen hiliashiiaáhuuk. “Hilihtée balee ala koolássaak ittákkaa balee ala kooléesh ala híia shíassaaihmaachik.” (Hinna íwahkooshiiolak ii baa xíassaak ala koolatáahiluuash chichíilak ko kuss daákaawiook.) Abraham dak is bilaxpáake dak awám iíschiisaa ala koolúuash shóottannahtaa kuss chisshíiwioolak kootíihmaachik. Heehtaa bas baaxaalíoo kuk kuss chisshíiwiooleetiihmaachik. Itchihk hawass daáwaaahkuuk. Hinna awé ala koolúuash ko eéssuuk. Ala koolatáahiluua kussaak. Awám ittéem chichíiluuash iíschiisaa ala koolúuash kuk baaleetak. Itchihk baapéem Anmaaiiwaakoochihté ko kuss daákaawiook. Hinna ii íwahkooteesh “Bas Akbaatatdíoo kala koók.” huulak Akbaatatdía ilusshíchissaak. Kal ii xíassee shóon kuss daákaaulak kal ala koonmíoo kal ákkuuwiiakuuak daachík.
Moses an baa kalátche
Moses bishím aksée íkuum alíatdeetkaatam isítchiiok. Akbaatatdía kaláttuum Egypt bilaxpáake is bacheeítchikaasuua Pharaoh huuash dáakbaachilaxtuua dappeéhkaalahkulem chilíissaa aaxuóo bilítaachiia dáawiik.
Moses baaisáalawe aa iisáakshim Akbaatatdía kalátchem “Pharaohsh dáakbia dáakbachee” ii dáasaashissuulak hiliachik.
Itchihk Akbaatatdía is bilaxpáake ko kuss dáak an baa ala chúuss déehkaak an baa baalúukaassuuash an dáacheehkuuash ala kootúuash áxpak díawiak. Baa ala kxawíianniawiassaak ammaa ala kootássaa díash kuk koochéewiassaak. Baa ala kxawíiannia al ítchikisshihkuuash kuk shíassuuk.
Hawátam balee héelass húuhchewiash ko píisshe déesh ii ammaa baalúua dak al ilíiwisuuash dak ammaa ala chúuss déek. Al íkeesh ko ittéek. Egypt koon akítchilaak dahísseesh ii baa koochihtássaaihmaachik. Hinna awé kootáa baa ala kooléesh kuk déehkaak Akbaatatdía an bakánniash ko kuss dasshihták ko kuss iiwaachíssaak.
Pharaohsh daaskawíihtaa Moses kuk chilíissaak. Heehtaa kootáa Egypt koon déek. Ii koochéesh Akbaatatdía íkuuleetahtaa ammaa ala shéesh ko kalátchem ii píisshe déek. Ii koochéesh al íkeesh Akbaatatdía ko koottáahilim Egypt bilaxpáake is bacheeíttuua kuk baa hámneetak.
Moses Akbaatatdía kalátchem ii Israelites kooté chiwaák hilíasheek. “Iisaxpúatahchewishkeem is íiluua dúttak dís bilíoo ápchisaalah. Heelak bilaxpáakiaxpawishim bale shée óosh huulák daláakbachee bishbasséesh kuk dússhihchissaaihmaachik.” hek. Heem koottalésh kalakoon ko baapé “Baapanmaaáatchelee” haak dáasaasak kukaa kan páchkiisak dúusaauk.
Israelite bacheewaatcháache an baa kaláttuua
Israelite bilaxpáake Akbaatatdía ammaa ala shéesh kaláttuuk. Heem Bilisée Hísshe (Red Sea) huua dúuptassaalem ii kuhtéeta chúuss daáuk. Awé úuchim kuhtéeta daáulak ko kala kooták. Kalakoon hileen Egyptians kootéesh kuhtéeta déelom kuk biléesh ii íhkukooxuam ii chipúuk.
30-31 Rahab huua bíam akihchiiwaalútcheesh koók. Israelites kooté is akchiítdaau duúla Jericho diíom ala koonníak díaitchikaassaak aaxuakuúk. Akbaatatdía kaláttaak baa bíak íwahkoocheesh kal ii xíassaak. Shóon Israelites kootéesh Jericho diíolak Akbaatatdía kon chiwaák “Baapé sáhpuakaashim Jericho áaxxeeta chicháaxxaa díilaalah.” haak déehchek. Akbaatatdía kaláttuulassheen kootúuk. Hinna íwahkootuuash Jericho áaxxee binnaxché báakum xawuá xapáahuuk. Hinna awaasúualahoosh ak koolák Akbaatatdía iikukkússuum ii baa haawíiok. Heehtaa Rahab Akbaatatdía kalátchelassheen ittáchik ak ilé.
Ilak baa dii baachiwéesh kuttátdahtaa kal ítchik. Kan bihch áakbaassaam ammaa an díoosh xaxúa dii baachiweewiáwaalak anmeéleetbihmaachik hinna Samuelsh dak Akbaatatdía akiláakuuash hawéeseesh dak Gideon dak Barak dak Samson dak Jephthahsh dak David dak.
Akian ammaa balasáasheesh dak hawéese ko kala kooté dak Akbaatatdía ammaa ala sheé kaláttuuk. Kal ii awé ahúm baa axsúuk. Haak hileen awéesh baa ala kootássee dak baa ala kxawíia ahúm ala kooléesh kuxsák hawassíiak ítchiiok. Haak kúh Akbaatatdía ala kootbíam chiwéesh ahúm kala kootúum íkuuk. Haak Akbaatatdía ala kaláttuuash kalako ii baaapásaaiseehtaa íia chihchípihkaak duushíssuulak hiliatuuk.
Biláahisshisshia baatcháachim chióok. Haak is bítchiiisaau kúh ii ákahchiia dappeewíalom iakáattaa ilúuk. Akbaatatdía ala kaláttuuash kalako ii bilaxpáakiluuoleetkaatuum al itchíoosh diíok. Haak baa ala xaxxúuleetak baatcháatuum is kootáau axshéekxawiikaassuuk.
Bíahtaa kúh Akbaatatdía ammaa ala sheé kaláttuum ii ammaa íchissuuash shéesh kaka bilaxpáakahchek. Bilaxpáake ahúm akian bíash an baa kaláttuuash kúh kootúuk. Heem shóon kaka bilaxpáakahkuulak Anmaaiiwaakoochihtéesh ko koolúum éhkuuk. Heem dappeékxawiikaassuuhtaa Akbaatatdía íkaakuuihmaachim éhkaak kalaaxtássuuk. Baaleetdak Akbaatatdía alaaxtáluulak dússhipak déehcheohmaachik.
Hawá koóm bilaxpáakalahoon ilikkákkaahilak baatcheeshkaássaak kalakoon deéla kúh úuwatchilia ii daxták anmaalaxtúuashe ishkawúuan dúusaauk.
Hileen bilaxpáakuum baatcheeshkáateesh kúh biiá ii xíhchichioo aa dappiiák haak axúoo kúataa páshkuaahak haak deéla bítchiiisee ii dappiíok. Uuxdaxpe ii is baaaxuássaaliak ala koolúuleetak hawass dáawaaahkak ak kuxshíleetam díakxawiikaassuum baa baalúukaashe chúuss daáuk.
Haak deéla hileen ammaa baatcheesshíiosh awám anneettáahileesh dak awaxaawé dak kuhtéeta baaaxuawishé is awusúua iháataa koon iaxuák koon aasúuliook. Hinna awé áakeen bilaxpáakuum batshúak ak iáxxohcheesh kuk hileen bilaxpáakuum ak baa kalátcheesh éhchewioolak anníihiissuuk.
Hileen bilaxpáake xaxúa Akbaatatdía ala kaláttuuash baatcháache ii Akbaatatdía isítcheek huuk. Heehtaa Akbaatatdía ammaa ala shéesh ammaa an díakuuwiash ahúm an bilaxpáakuuash it kootássaak.
Akbaatatdía baa óolihchek. Ii koochéesh balewaaíkuchke ittéem díawilikkuuwiash kúh bach kuxxáa kuuwíak. Ii balee baaxpáak ítchikaateesh ko balee áxpak kootáhchewiak. Kal ii biixaxúa koowáte Akbaatatdía is bilaxpáakeesh kúh balee hawíihmaachik.
Akbaatatdía baksáau ko kala kooták.
Hinna íwahkooteesh bilaxpáakbaatchaatuum ak baa kaláttuuash balee áaxxeeteesh balee iíschiisaa kooléesh ahkaásheesh balee píishko páachilaakaauk. Heem ak balee baa hiléesseesh baa kxawíia ii balee baa óoshtatbaalúussaakáateesh kan déehkaalah. Balásatchutbahkaak balee ishóocheeta alíianneekaatam díawilikkuuash kuttáchkaatak awákaak kuhtéeta beéwiiilush daaché aa an balee bilaxpáakeesh uhpatáahilia aawiíwohmaachik.
Haak deéla Ischawúuan Dakkaasúua kuttáchkaate ko basshihtawakaáwiiilush daachik. Hinna an bahchiwakáau ak día koóm kalako ii Akbaatatdía bahkaláttaawakaauk. An bilaxpáakeesh ko koótbaawiawaawiiilush daachik. Baawatbakálee kuss dakkaasúuash an dappiíosh baa al ilusshícheesh kuss dasshihchíssaak. Itchihk baapéem an baaihkammáatak dahkúihmaacheesh kuttách kuss dasshihták iiwaachíssaak. Heem hinna íwahkooteesh hilaakée daasé íttak dahkúk Akbaatatdía al awáache asshóon ilapáko koon awáachim.
Kooták. Ak baa kxawíihile dii baa chúuss déehkaaahkuuhtaa baa ala kxawíia dak ak baa kxawíihile dak kusseé awé dáaxáasak díalaassaataahiluum éwahchek. Heehtaa kooták an dii baatcheesshíio baatchaachkaashissáak it an dii díakxawiikaassaak dáshdeetak.
Deéla Baawaalaáchim Baaxpéesh awúuan Akbaatatdía an dii píishko páachilaak dii dáasaasak “balaakkáataa” heesh dáhkalaaxtuuchicheek. Heem chichéhkaakaak kalaaxtássaalah. An baalaátuuash hilíashiiok.
“Balaakkáat shóon Akbaatatdía dii datchúsak dii aatátcheelak koowaáhiiahkussaak diataahiláalah.
Ikaalah. Akbaatatdía ammaa íchissheesh xaxúa baálilaak an bilaxpáakuuash ítcheewiak. “Balaakkáataa” heesh kúh ittákkaa sheéssaak xaxúa datchúsak aatátcheeik.” huuk.
Heem dalásatchuchihkaak koowéessaalah. An dii aatátcheesh ii baa koochihtássaaihmaachik. Dii ilissáachissaak itchihk dii íchissuuk. Akbaatatdía hilaakéehtaa it dii iiwishíiok. Dáaktaahile ko kan dii kala kootúuk. Bilaxpáake dáakuua baáliliiiluk bah.
Hám baáliliissaalak kuk aaláa “Bii balaakássuum ko ii kooták.” heih. Ammaa ala kxawíiannioo ak koowéehchewialeetdak kuk aasúuishkawuua achíssuuuk.
9-10 Deéla baksáau baa dasshihtúua ítchim ii an balee baakáate shíassaahtaa an balee baálilaau ítchiiawilikkuuom ii bahchikittaák biikukkúiluk. Akbaatatdía balee iláaxe ak bilikkuuák ak balee baa koochihtáhcheesh balee baáliliilak kúh bahchikitcheekaasáak al ilíia biikukkukaasáak bíilaalahtaa díawaawiiilush daachik. Iwak ii sheewée Akbaatatdía baa dasshihché baatcháachik. Akbaatatdía balee baaxpáahchewialassheen balee baálilaak ii ala kootéesh ko balee kootáhchewiak.
Heem an balee baáliliiash kuhtaatáahilia ítchikisshissaailuk buh. An baa chúuss baáu héelapko balee daásitchissaak. Heehtaa an balee baa óoweesh bakálaa ii balee alataawé ittáak ii balee baaláttaak ii balee baa annawíiak heelak kalako ii basítchiwaawohmaachik. Ii an bilaxpáakbuua baa annámmuuash kalako ii balee áaxxee baakoon kaáuk.
an baáliliia
Heem awáss kaláassaalah. An dii bilaxpáakeesh ammaa díis kusséesh chichíkaak dalásuua diakaasáak an dii an bilaxpáakuua ittaáhiiak Akbaatatdía ii daásitchilahkuum dalásuua diakaasáalah. Dii héeluuan bilaxpáakuum daáshaawak alatsaachíilush ditchiláacheesh kuxsakuuáalah.
Dii héeluuan bilaxpáakuum baheeláak kal alachissaatbíook. Kootássuulak baliatuuk. Heem an baa dáhkalattuuash ii bach kuxsáalah. Iwahkootduulak díixaxua an baa dáhkalattuuash kala chii ii chichuchkaaséeihmaachik.
Heelak díixaxua bach áxp áaahkuitcheewiaalah. Akbaatatdía is díianneem ítchikaateesh ko kuhtéeta daálaaliiaalah. Koótduulak díixaxua dii baaxpáaihmaachim an dii bilaxpáakuua ii baa kxawíileetiihmaachik. Koótdaassuulak Akbaatatdía al alákuuleetiihmaachik.
Díixaxua bach íassiiakuuakaalah. Dii héeluuan Akbaatatdía dúuluua kusseéhchessaalah. Dii iikukkússuulak aaláa alachissaaták Akbaatatdía an daásdee dútchissaaoh. Dii héeluuan ak baa kxawíilitche koowéehkaalah. Aaláa baa kxawíiak akchiwakíialaxuahche ii baa ashítak ii eétshii déeoh. Iwahkootdak kuk kala xawíiihmaachik.
Díhch íassiiaalah. Aaláa hám bat dáhkatdaannoh. Haak kúh aaláa hám baa dasshihtaátdeetak baa chikitchéeleetioh. Kootúulak baa baatcháachim kuúosh baa ala kxawíia koon aaiikustakuúosh ko aaláa ii bakálee déehcheoh. Hinné chichéhkaalah. Esaush kala héele baaisée koóm ammaa ala kuuwíoosh dak ammaa ala kuhchisaáihmaacheesh dak eéssaa bale ammaa duushé shóohkakaatdak ii baa bakálee déehchek. Koochéessaak annawitáahilaalah.
Hinné kúh élahkuuk. Kan baalaawiséem kalakoon iilápxe an biílaalitchiiakuuash dútchiwialem “Baaleeták.” huuk. Baa bakíikoolak íiwekoolak. Haak ihkulusshíiwialem aliínneetak dútchihchessuuk. Díhch íassiiaalah. Aaláa díiluh dii kootíoh.
Hilaakée hileen Israel bilaxpáake baa chúuss daáush dasshihtáalah. Awaxaawím Sinai huuash al íkaataahiluuan it kuss daálaaliiosh héelapko biláahisshisshiia baatcháachim íkuuk. Haak kúh chihpashkaásak ii baa íkuuleettaahilak huchím baatcháachim húum dúhpupeeo ii baa éhkuuleettaahilak áaahkuuk.
Haak kúh ak kóoshim íikooshe alásaasaleetchem kalakoon bale áapchim iikukkúum shilashoonnéetak baatcháachim dúhpupeeo ii bakáau baatcháattuuk. “Awáakaawachissuuk. Al awákuua dak an biikukkúua dak kala koowíiawilikkuuh.” huuk.
Bale áapchim iikukkúum hiisée ii dúhpupeeak ammaa ala shéesh isítcheessaak iikukkuwíassuuk. Bakáauk. Kuss hilíashiiok. “Dilíia koowaáhee kaweh.” huum “Baaaxuawishéehtaa awaxaawéesh pásshihchilolak biiá ii xíhchichihkuu xuh kakée ii aláhpak ii dappiíaalah.” hem iikukkuwíassuuk.
Ammaa ala kootéesh bilaxpáakeesh ii dúhpupeeo alasshipák ii Moses koóhtaa hilíasheek. “Bíim bii dúhpupee alasshipák ii bii tannaalaachík.” hek.
Hinné kalaaxtássaalah. Akbaatatdía dii daásdeeak dii íchissuum ko ii dii kootúuleetak. Diiluk Akbaatatdía kala kuss dalúuak dáhchiwakiiwialuut an dii iáxxoleetiiluk. Diiluk dii chikittaalákuuk. Heem itchihk diiluk Anmaaiiwaakoochihtéesh koon awaxaawím Zion huuash daliiáhuulak kalakoon isshéen awaasúualahum Jerusalem huuash Akbaatatdía ala koolé ii baa koochihtéesh kan daliiáhuuk. Bilaxpáakiaxpawishe iiahúua ii baawan chimmaachíssaak kúh koon iiwátxaak
bach áxpak baaihkammáatuuk. Heem akchiwakíialaxuahchem Akbaatatdía dáake bishbasséesh koóum kúh koon iiwátxaak Anmaaiiwaakoochihtéesh koon baawaalaátsatcheesh awúuan xaxúa dáasuua baalaátuuash haak íwak díiluh dii héeleeluuk. Akbaatatdía baatách xaxuatáahilia ak díash akbaakussbaailíiash ko ishóoche daliíok. Hileen bilaxpáakuum Akbaatatdía kummíiliiak ítchikaatahchem kal ii annawitáahilak baatát baa tátchikaateesh iláaxuua kúh koolúuk.
Jesus kúh is íile balee íippacheesh ii an balee baa ashícheesh haawéesh kúh kan daliíok. Akbaatatdía bale baa íkuchkitche hilaakám iískoosh ii annaachíssacheem páchkiishbilikkuuk. Jesus is íileesh ala xéhkaawilikkuuash kuk baa iíschiisaaleetak Abelsh is íileesh kuk baa dóosalaachkaatak.
Díhch íasseekaasaalah. Aaláa Akbaatatdía díiluss ilíilak díikukkuwialaassaaloh. Dalúuluua kusséessaalah. Akbaatatdía Moses baleilíiaakaxpissee bilikkuúhcheesh ko chúuss iláak Israelites kootéesh kuss ilíik. Heehtaa Israelites iikukkússuum ii kuss baa iláak datchúshik. Akbaatatdía Anmaaiiwaakoochihtéesh kukaa an bíiluss ilíiash biikukkússaak balúuluua kussáawuulak kúh bíiluss baa iláak an balee datchúshe baatchaatéeihmaachik.
Awaxaawím Sinai huuash koon bilaxpáake kuss ilíiash baatcháache ii awé koóhtaa xakaahéetak. Haak píishchiisaa hilíasheek. “Ii dúuhpaalak awé kuttách xachíiwaassaawihmaachik. Haak awáxe ammaa ala koolé kúh áappaa baatách xaxuatáahile iháatdaataahileen kaáuhmaachik.” hek.
Akbaatatdía ala koolé ko awáxpak balee koolíihmaachik. Deéla an balee ala koolatáahiliish daacheesh bilikkuúihmaachik. Haak kuhtée kúh xachíissaak kaka kulutchíssaaihmaachim ii kuss “Ahóoh.” baailush daachik. Hinna íwahkooteesh kalako ii Akbaatatdía al ihchi kuss balee chiwakíihchewia ko díawaawook. Heelak ishkawáashim ala chikittaakuúo ítchikaattuuash ko balee hawíihmaachik.
Iwahkootbuulak koók. Ii sheewée bas Akbaatatdíoo kúmmaam biláahisshisshiilak baa haawíialamnak ko kala kooták. Baa bahkalátchessuulak balee dappiiák balee baa haawéeihmaachik.
ammaa an díaluua Akbaatatdía al ii daásitchikaate
Jesus ak kalátcheesh díixaxua bach íchissakaalah. Bach kuxsák bat shéess ashbiléelak bat daásdeeaalah.
Hinna ii baa xiassaawahchek. Bilaxpáaksapeelahtaa dáasuuo diíolak shóohtaleehtaa biléelihkaalah. Bilaxpáakuum ak koochéeiluash bilaxpáakiaxpawishe ko innáak ko kuss baa iháassaak áaahkuum sapéelak alaaxtúuk.
Dii héeluuan anmaalaxtúuashe ak kooléesh chichéhkaakaakuuaalah. Chiwakáakuuaalah. Díiluh aláxpak ishkawúualuulak an dii chichíkaakuualahchewialuuash ko kootáakuuaalah. Kuxshikaásak haalah. Deéla akchiwakíia an baa kaláttuuash ii baa chúuss déehkuuash kúh chichéhkaalah. It dii bilaxpaakéelak aaláa baapéem ammaa ala chúuss daáush díiluh dii kootbíoolak kootíihmaachik.
Akbaatatdía ak bach kataaléesh ak iháass baaík díash xaxúa kuss baa iláak datchúshiihmaachik. Heem bilaxpáake ak bach áxpeesh bat chikitcheekaásak ala xapúuaht chikittaák baa iháatchessuulak kala koók. Bilaxpáake bale bach áxpeesh chikitcheekaáshiilush daachik.
An dii bilaxpáakuuash baa deétichisshissaalah. Bale baa eé kusseé dak bálee dak íchisshissaalah. Ammaa déesh shóohkakaatdahtaa kal ítchik. Hinné chichéhkaalah. Akbaatatdía iiaxúa hilíasheek. “Dii íassaawaawaalitak ammaa dakúuwuua balákbohmaachik. Dii awíhchish baáuleettaahiliihmaachik.” hek.
Hinna íwahkooteesh kalako ii biiluk hinné kal éwahchekaasuuk.
“Akbaatatdía sáapdaht bii kuxshiwíalak kootíihmaachik. Bilaxpáakshoolahtaa kuk bii iáxxohchewialak baaleettaahiliihmaachik. Ii ammaa baachilíileetak.” buuk.
Heem iísko dís ak bassáaush Akbaatatdía al ilíiash dak Jesus ala kooté al ii élahkuuash dak ak díiluss óosh chichéhkaakaalah. Ammaa an díoo ko ii baa ítche ahóosh dak an baa kaláttuuash ii an bilaxpáakuua al uhpatáahile aaliíosh dak ko dasshihchikaásaalah. Kal íwahkooteesh kalako ii an baa kaláttuuash díiluh ko dáhkalattuulak ii dii píishko páachiluuk.
Baapanmasshipúuash dak hilaakée dak kuttáchissaa Jesus Hawátam Awóonmakaaush ala kooté kal ii baa koochihtalaaché koók.
Díhch íassiiaalah. Ak dii baachimmíhkuuihaatche shíishiaaheesh ii dii iháass aaliíoh. Kan díikukkussaalah. Balee anníihiissaahtaa Akbaatatdía an balee íchissheesh ko ii balee daasátchuchik. Iwak ítchik. Bale baa íkuchkuum ala shiío bale baa duushé hawátuum duushíhkaak hawátuum duushíhchessuuk. Heehtaa hileen bale iláaum pátcheesh bilaxpáake al ii kuxsaátdeetak al ii ítchikaatcheleetam ii baasshihchíssaawiiilush daachik.
10-11 Baleiihulishoopbaaxpéesh koon bahchiwakáaush hileen akchiwakíiwacheeittuum Ashbaaxpéesh ishkawúuan baa hilúuash kuk koon baa duushíhchessaailuk. Hinné élahkuuk bah. Hileen Jews kooté koóum ala chiwakáau hilíatuuk. Awatatchía hinna akchiwakíiwaakkussahkeesh baaaxuawishéet dappiiák is íiluua dúttak kalakoon Ashishkawuúm Baaxpéesh ishkawuússiiak Akbaatatdía kuuák bilaxpáake baa ala kxawíiannioosh ii datchúshissaalak hiliachik. Kalakoon akian baaaxuawishéesh axúoo kulutták ashaliisshíoo aalakkaták koon aláxiiok. Akchiwakíiwacheeitcheesh koóum hileen baaaleéo ham kuk duushbíoolak kootáhtaa bilaxpáake xaxúa iwak baaaleéosh kuk duushíhchessuuk.
Hinna íwahkooteesh kalako ii awaasúualahoosh ashdáaskeen heemmisáa Ischawúuan Dakkaasúua kúh an baa baatcheeshíiom iiaxúa is íile ala xaák shéesh koóm is bilaxpáake ammaa ala kxawíiannioosh ko ii haawíiak kalako ii hileen bilaxpáake ítchikaatchewiak baaxpáahchewiak.
Heem an baa baatcheeshíiosh an daxxíixiahiluuash al ilikkákkaahiluuash ittáchkaat kootássaaish daachik. Baaleetak. Ashaliisshíio bíiluh ashdáaskeen bakkaták ala koolé biíak ammaa baa ilusshítuum chúuss déehkuuash awáxpak chúuss beéwook.
Iwak ii sheewée hilaakée hinna awé an balee áakeele ii baa koochihtássaak an balee ala koolatáahile kussaak. Ittákkaa hileén balee duusaáhaatuuk. An balee ala koolatáahinmiash Akbaatatdía ala kooléesh koóm ko kuss biiwaachíssaak ko kuss baákaawohmaachik.
Jesus ammaa an díash kalako ii kan baaaxuawishéet baappiiák ii Akbaatatdía kuss “Ahóoh.” baassaawiiilush daachik. Itchihk Akbaatatdía dáashe báaxxiiwuua ii kuss “Ahóoh.” baawakaáwook. Al iikukkúuan “Bii akchiwakíik. Jesus koóm ak bii iléesh Baxxiilaachéesh koók.” baawiiilush daachik. Dáashe an báaxxiiweesh ko ii baaaleéawaawakaaulak koók.
Haak deéla hinné chichéhkaakaalah. Bat daásdeeakaak bach kuxsakaák ii baa ítchiliaalah. Iwahkootduulak ko an baaaleéaluuash koóm Akbaatatdía isítcheem daasé ii dilússhihtuuk.
Dís akchiwakíiwacheeitcheesh ak dii íassiiakaalakuuak ak dii kuxsáaahkuuash koóum ii dii alatchisaachíssuulak hiliatuuk. Al iláaum páttalakuuash díikukkak dáhchikittaalakuulak baapéem ammaa an díaluuash xaxúa Akbaatatdía chiwaáulak ii daásitchiohmaachik. Ak dii kuxsalákbioosh heem baa baalúuhilihkaakuussaalah. Koótduulak baa baalúuhinnahkuulak díiluh chiikuss dii baa áatchilassaalohmaachik.
Heem kúh chiwakáawilikkuuahkaalah. Akbaatatdía an balee íkeen it baatách annamniáwuum éwahkuum baa balee daaséen daatdeetak.
Dii baawakáak daláakalachisshiilush chiwakáawakkaasak saskáattaahilia díiluss bahchisshíilak diliataalah.
bale ala chiwakíia
Ischawúuan Dakkaasúua ak úuxchiliche baatcháachim píisshe baáush koók. Is íile xéhkaawilikkuuak saawilikkuúm ii Akbaatatdía balewaaíkuchkitchim kal ii baa koochihtalaachéesh díawilikkuum ii balee daasalíatdeetak baleshée koon Baxxiilaatúuash Ischawúuan Dakkaasúua kulutták kaka bilaxpáakahchek.
Uhpé híik.
Bakúpkaateen hinna an díiluss baawalaáche dóosalaatbaak. Heem an dii baanmaliikaaséesh daaskawaáhissaa bii díikukkawakaalah.
Heem bakúpuuash Timothysh kal iikuschíhkuum ko dii baachiwaák élahkuulak baliacheesh ii balasé ítchik. Huulák kootáa awáxpak dii awákaaweewohmaachik.
Dís akchiwakiiwacheeittuuash dak ak baa kalátcheesh ak kooléesh dak xaxúa kusseé “Shóotaachi?” haawakaalah. Hilihtée akchiwakáaum Italians kootéesh kúh díilussee “Shóotaachi?” huuk.
Akbaatatdía kuss “Ahóoh.” baam dii íchissak dii daásdeealakuihmaacheesh kal ii kuss bahchiwakíik.
